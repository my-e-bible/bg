<HTML>
<!-- Mirrored from dveri.bg/bible/oldtest.bg/39.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
<!-- Added by HTTrack --><meta http-equiv="content-type" content="text/html;charset=utf-8" /><!-- /Added by HTTrack -->
<HEAD><TITLE>Книга на пророк Иона</TITLE>
<META http-equiv=Content-Type content="text/html; charset=utf-8">
<META content="k.s." name=GENERATOR></HEAD>
<body bgcolor="#FFFFFF">
<p align="center">&nbsp; 
<div align="center">
  <table width="633" border="0">
    <tr> 
      <td> <font face="Verdana, Arial, Helvetica, sans-serif" size="4"><b><center>КНИГА НА ПРОРОК ИОНА
</center></b><br>
<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
1
</font> </b></td> </tr> </table></center>
<br><b>[1:1]</b>&nbsp; И биде слово Господне към Иона, син Аматиев:

<br><b>[1:2]</b>&nbsp; "стани, иди в Ниневия, град голям, и проповядвай в него, защото злодеянията му достигнаха до Мене".

<br><b>[1:3]</b>&nbsp; И стана Иона да побегне в Тарсис от лицето Господне; дойде в Иопия и намери кораб, който отиваше за Тарсис, плати за превоз и влезе в него, за да отплува с тях в Тарсис от лицето Господне.

<br><b>[1:4]</b>&nbsp; Но Господ подигна в морето силен вятър, и стана в морето голяма буря, и корабът насмалко оставаше да се разбие.

<br><b>[1:5]</b>&nbsp; Уплашиха се корабниците; те викаха всеки към своя бог и почнаха да хвърлят в морето товара от кораба, за да му олекне от него; а Иона бе слязъл в дъното на кораба, бе легнал и дълбоко заспал.

<br><b>[1:6]</b>&nbsp; Дойде при него началникът на кораба и му рече: "защо спиш? стани, извикай към твоя Бог; може би, Бог ще си спомни за нас, и ние не ще загинем".

<br><b>[1:7]</b>&nbsp; И рекоха един другиму: "нека хвърлим жребие, за да узнаем, за кого ни постига тая беда". Хвърлиха жребие, и жребието се падна на Иона.

<br><b>[1:8]</b>&nbsp; Тогава му рекоха: "кажи ни, за кого ни постигна тая беда? Какво е твоето занятие, и отде идеш ти? де е твоята земя, и от кой народ си?"

<br><b>[1:9]</b>&nbsp; Той им рече: "аз съм евреин, почитам Господа, Бога на небесата, Който направи морето и сушата".

<br><b>[1:10]</b>&nbsp; Тогава човеците се уплашиха твърде много и му рекоха: "защо направи това?" - защото те узнаха, че той бяга от лицето Господне, - както той сам им бе обадил.

<br><b>[1:11]</b>&nbsp; И рекоха му: "какво да направим с тебе, за да утихне морето за нас?" Защото морето все се вълнуваше.

<br><b>[1:12]</b>&nbsp; Тогава той им рече: "вземете ме и ме хвърлете в морето, - и морето ще утихне за вас, защото знам, че заради мене ви постигна тая голяма буря".

<br><b>[1:13]</b>&nbsp; Ала тия човеци почнаха да гребат усилно, за да стигнат на суша, но не можаха, защото морето все повече вилнееше против тях.

<br><b>[1:14]</b>&nbsp; Тогава извикаха към Господа и рекоха: "молим Те, Господи, да не загинем поради душата на тоя човек, и да ни не зачетеш невинна кръв; защото Ти, Господи, си направил, което е Тебе угодно!"

<br><b>[1:15]</b>&nbsp; И взеха Иона, та го хвърлиха в морето; и утихна морето от своята ярост.

<br><b>[1:16]</b>&nbsp; И тия човеци се уплашиха от Господа твърде много, принесоха жертви Господу и дадоха оброци.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
2
</font> </b></td> </tr> </table></center>
<br><b>[2:1]</b>&nbsp; И заповяда Господ на един голям кит да глътне Иона; и биде Иона в утробата на тоя кит три дни и три нощи.

<br><b>[2:2]</b>&nbsp; И помоли се Иона на своя Господ Бог из китовата утроба

<br><b>[2:3]</b>&nbsp; и рече: "към Господа извиках в моята скръб, - и Той ме чу; извиках из утробата на преизподнята, - и Ти чу гласа ми.

<br><b>[2:4]</b>&nbsp; Ти ме хвърли в дълбинето, в сърцето на морето, и струи ме обиколиха, всички Твои води и Твои вълни минуваха над мене.

<br><b>[2:5]</b>&nbsp; И рекох: отхвърлен съм от Твоите очи; обаче пак ще видя светия Ти храм.

<br><b>[2:6]</b>&nbsp; Обхванаха ме водите до душата ми, бездна ме заключи; с морска трева биде обвита главата ми.

<br><b>[2:7]</b>&nbsp; До планинските основи слязох, земята със своите завори ме навеки затвори; но Ти, Господи, Боже мой, ще изведеш душата ми из ада.

<br><b>[2:8]</b>&nbsp; Когато изнемощя в мене душата ми, аз си спомних за Господа, и моята молитва стигна до Тебе, до светия Ти храм.

<br><b>[2:9]</b>&nbsp; Ония, които почитат суетни и лъжовни богове, оставиха своя Милосърден,

<br><b>[2:10]</b>&nbsp; но аз с хвалебен глас ще Ти принеса жертва; което съм обещал, ще изпълня. У Господа е спасението!"

<br><b>[2:11]</b>&nbsp; И заповяда Господ на кита, и той изхвърли Иона на суша.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
3
</font> </b></td> </tr> </table></center>
<br><b>[3:1]</b>&nbsp; И биде слово Господне към Иона втори път:

<br><b>[3:2]</b>&nbsp; "стани, иди в Ниневия, град голям, и проповядвай в нея, което Аз ти заповядах".

<br><b>[3:3]</b>&nbsp; Стана Иона и отиде в Ниневия според словото Господне; а Ниневия беше град голям у Бога, на три дни ход.

<br><b>[3:4]</b>&nbsp; И почна Иона да ходи по града, колкото можеше да се изходи в един ден, и проповядваше, думайки: "още четирийсет дена - и Ниневия ще бъде разрушена!"

<br><b>[3:5]</b>&nbsp; И повярваха ниневийци в Бога: обявиха пост и облякоха се във вретища, мало и голямо.

<br><b>[3:6]</b>&nbsp; Тая дума дойде до царя на Ниневия, - и той стана от престола си, съблече царското си облекло, облече се във вретище и седна в пепел,

<br><b>[3:7]</b>&nbsp; като заповяда да прогласят и кажат в Ниневия от името на царя и на велможите му, "щото ни човеци, ни добитък, ни волове, ни овци да не ядат нищо, нито да ходят на паша, и вода да не пият;

<br><b>[3:8]</b>&nbsp; човеци и добитък да бъдат покрити с вретище и силно да викат към Бога; всеки да се отвърне от лошия си път и от насилието на ръцете си.

<br><b>[3:9]</b>&nbsp; Кой знае, може би, още Бог ще се умилостиви и ще отвърне от нас пламтящия Си гняв, и не ще загинем".

<br><b>[3:10]</b>&nbsp; И видя Бог делата им, че те се отвърнаха от лошия си път, и съжали за злото, за което бе казал, че ще напрати върху тях, и го не напрати.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
4
</font> </b></td> </tr> </table></center>
<br><b>[4:1]</b>&nbsp; От това Иона се силно огорчи и възнегодува.

<br><b>[4:2]</b>&nbsp; И моли се той Господу и рече: о, Господи! не говорех ли това, когато бях още в моята земя? Затова и побягнах в Тарсис, защото знаех, че Ти си Бог благ и милосърден, дълготърпелив и многомилостив и съжаляваш за бедствието.

<br><b>[4:3]</b>&nbsp; И сега, Господи, вземи душата ми от мене, защото по-добре е да умра, нежели да живея.

<br><b>[4:4]</b>&nbsp; И рече Господ: нима това те тъй силно огорчи?

<br><b>[4:5]</b>&nbsp; И излезе Иона из града, седна на изток от града, направи си там сенница и седна под нея на сянка, за да види, какво ще стане с града.

<br><b>[4:6]</b>&nbsp; И направи Господ Бог, та израсна растение, и то се издигна над Иона, за да има над главата му сянка, и да го избави от огорчението му; Иона твърде много се зарадва на това растение.

<br><b>[4:7]</b>&nbsp; И нареди Бог тъй, че на другия ден, кога се зазори, червей подгриза растението, и то засъхна.

<br><b>[4:8]</b>&nbsp; А кога изгря слънце, напрати Бог горещ източен вятър, и слънцето почна да препича главата на Иона, тъй че той изнемогна и се молеше да умре, казвайки: "по-добре да умра, нежели да живея".

<br><b>[4:9]</b>&nbsp; И рече Бог на Иона: "нима тъй силно се огорчи за растението?" Той рече: "твърде се огорчих, дори до смърт".

<br><b>[4:10]</b>&nbsp; Тогава Господ рече: "тебе ти е жал за растението, за което не си се трудил и което не си отглеждал, което в една нощ израсна и в една нощ пропадна.

<br><b>[4:11]</b>&nbsp; Аз ли да не пожаля Ниневия, тоя голям град, в който има повече от сто и двайсет хиляди души, които не могат да различат дясна ръка от лява, - и много добитък?"

</font><br><br></td></tr></table></div></body>
<!-- Mirrored from dveri.bg/bible/oldtest.bg/39.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
</html>