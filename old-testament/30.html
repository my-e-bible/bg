<html>
<!-- Mirrored from dveri.bg/bible/oldtest.bg/30.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
<!-- Added by HTTrack --><meta http-equiv="content-type" content="text/html;charset=Windows-1251" /><!-- /Added by HTTrack -->
<head><title>Книга Плач Иеремиев</title>
<meta http-equiv=Content-Type content="text/html; charset=windows-1251">
<meta content="k.s." name=GENERATOR></head>
<body bgcolor="#FFFFFF">
<p align="center">&nbsp; 
<div align="center">
  <table width="633" border="0">
    <tr> 
      <td> <font face="Verdana, Arial, Helvetica, sans-serif" size="4"><b><center>КНИГА ПЛАЧ ИЕРЕМИЕВ
</center></b><br>
<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
1
</font> </b></td> </tr> </table></center>
<br><b>[1:1]</b>&nbsp; Как самотно седи градът, някога си многолюден! Той стана като вдовица; великият между народите, князът над областите стана данник.

<br><b>[1:2]</b>&nbsp; Горко плаче той нощем, и сълзите му са по страните му. Измежду всички ония, които са го обичали, той няма утешител; всички негови приятели му изневериха, станаха му врагове.

<br><b>[1:3]</b>&nbsp; Иуда се пресели поради бедствие и тежко робство, посели се между езичници, и не намери покой; всички, които го преследваха, настигнаха го в тесни места.

<br><b>[1:4]</b>&nbsp; Пътищата на Сион тъгуват, защото няма кой да отива на празник; всичките му порти запустяха; свещениците му въздишат, девиците му са печални, горко и на самия него!

<br><b>[1:5]</b>&nbsp; Враговете му застанаха начело, неприятелите му добруват, защото Господ напрати върху му тъга заради многото му беззакония; децата му отидоха в плен пред врага.

<br><b>[1:6]</b>&nbsp; И отлетя от дъщерята Сионова всичкото й великолепие; князете й са като елени, които не намират паша; обезсилени, те тръгнаха пред карача.

<br><b>[1:7]</b>&nbsp; Спомни си Иерусалим през дните на своето бедствие и на своите страдания за всички свои драгоценности, каквито имаше в предишни дни, а пък народът му падна от вража ръка, и никой му не помага; неприятелите гледат на него и се смеят над неговите съботи.

<br><b>[1:8]</b>&nbsp; Тежко съгреши Иерусалим, затова и стана отвратителен; всички, които го прославяха, го гледат с презрение, защото видяха голотата му; и сам той въздиша и се обръща назад.

<br><b>[1:9]</b>&nbsp; По полата му имаше нечистота, но той не помисляше за своята бъднина, и поради това извънредно се унизи и няма за него утешител. "Погледни, Господи, моята неволя, понеже врагът се е възгордял!"

<br><b>[1:10]</b>&nbsp; Врагът простря ръка върху всичко нему най-драгоценно; той вижда, как езичници влизат в неговото светилище, за което си заповядал, да не влизат те в Твоето събрание.

<br><b>[1:11]</b>&nbsp; Цял негов народ въздиша, търсейки хляб, дава своите драгоценности за храна - душа да подкрепи. "Погледни, Господи, и виж, колко съм унизен!"

<br><b>[1:12]</b>&nbsp; Дано не ви сполети това всички вас, минаващи по пътя! погледнете и вижте, има ли болка като моята болка, каквато мене е постигнала, каквато Господ напрати върху мене в деня на пламенния Си гняв?

<br><b>[1:13]</b>&nbsp; Той прати отгоре огън в костите ми, и тоя ги обхвана; разстла мрежа за нозете ми, повали ме, направи ме да бедствувам и да чезна всеки ден.

<br><b>[1:14]</b>&nbsp; Ярема на беззаконията ми стегна с ръката Си; те са сплетени и се качиха на врата ми; Той отслаби силите ми. Господ ме предаде в ръце, от които не мога да се изправя.

<br><b>[1:15]</b>&nbsp; Всички мои силни Господ повали сред мене, свика против мене събрание, за да изтреби момците ми, като в лин Господ стъпка девицата, дъщерята на Иуда.

<br><b>[1:16]</b>&nbsp; Затова аз плача; окото ми, окото ми вода пролива, понеже далеч е от мене утешител, който би оживил душата ми; децата ми са съсипани, защото врагът надделя.

<br><b>[1:17]</b>&nbsp; Сион простира ръце, но за него няма утешител. Господ даде заповед за Иакова на враговете му да го обкръжат; Иерусалим стана гнусота между тях.

<br><b>[1:18]</b>&nbsp; Праведен е Господ, защото аз не бях покорен на словото Му. Чуйте, всички народи, и погледнете моята болка; момите ми и момците ми отидоха в плен.

<br><b>[1:19]</b>&nbsp; Викам приятелите си, но те ме излъгаха; свещениците ми и старците ми издъхват в града, търсейки си храна - душа да подкрепят.

<br><b>[1:20]</b>&nbsp; Погледни, Господи, защото съм утеснен, утробата ми се вълнува, сърцето ми се превърна в мене, задето упорито Ти се противих; отвън ме меч обезчеди, а в къщи - смърт.

<br><b>[1:21]</b>&nbsp; Чуха, че стена, а утешител нямам; чуха всичките ми врагове за моята неволя, и се зарадваха, че Ти си извършил това: о, да бе заповядал на предречения от Тебе ден да дойде, и те да станеха като мене!

<br><b>[1:22]</b>&nbsp; Нека да предстане пред лицето Ти цялата им злоба; и постъпи с тях, както постъпи с мене за всичките ми грехове, защото тежки са моите стенания, и сърцето ми изнемогва.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
2
</font> </b></td> </tr> </table></center>
<br><b>[2:1]</b>&nbsp; Как помрачи Господ в гнева Си дъщерята Сионова! От небесата свали наземи красотата Израилева и не си спомни за подножието на нозете Си в деня на Своя гняв.

<br><b>[2:2]</b>&nbsp; Погуби Господ всички жилища на Иакова, не пощади, разруши в яростта Си крепостите на дъщерята Иудина, повали наземи, отхвърли царството и князете му като нечисти;

<br><b>[2:3]</b>&nbsp; в гневен разгар сломи всички рогове Израилеви, отдръпна десницата Си от неприятеля и се разпали против Иакова като пламнал огън, който поглъща всичко наоколо;

<br><b>[2:4]</b>&nbsp; изопна Своя лък като неприятел, насочи десницата Си като враг и уби всичко, що е мило за очите; върху скинията на дъщерята Сионова изля като огън яростта Си.

<br><b>[2:5]</b>&nbsp; Господ стана като неприятел, изтреби Израиля, разори всичките му чертози, разруши крепостите му и разпространи у дъщерята Иудина тъга и плач.

<br><b>[2:6]</b>&nbsp; И премахна като от градина Своята ограда; разори Своето място на събранията, Господ направи да се забравят на Сион празници и съботи; и в гневното Си негодуване отхвърли цар и свещеник.

<br><b>[2:7]</b>&nbsp; Отхвърли Господ жертвеника Си, отвърна сърцето Си от Своето светилище, предаде в ръце на враговете стените на дворците му; в дома Господен те дигаха шум като в празничен ден.

<br><b>[2:8]</b>&nbsp; Господ реши да разруши стената на дъщерята Сионова, опна връв, не отклони ръката Си от разорението; съсипа външните крепости, и стените бидоха наедно разрушени.

<br><b>[2:9]</b>&nbsp; Портите й в земя затънаха; Той разруши и строши заворите им; царят й и князете й са сред езичниците; няма вече закон, и пророците й се не удостояват с видения от Господа.

<br><b>[2:10]</b>&nbsp; Седят наземи безмълвни старците на дъщерята Сионова, посипаха с пепел главите си, опасаха се с вретище; наведоха глави към земя девиците иерусалимски.

<br><b>[2:11]</b>&nbsp; Изтощиха се от сълзи очите ми, вълнува се утробата ми, сърце ми се къса, защото гине дъщерята на моя народ, когато деца и кърмачета умират от глад сред градските улици.

<br><b>[2:12]</b>&nbsp; Умирайки като ранени по градските улици, те казват на своите майки: "де има жито и вино?" - и предават душите си в майчините си прегръдки.

<br><b>[2:13]</b>&nbsp; Що да ти кажа, с какво да те сравня, дъще Иерусалимова? На какво да те оприлича, за да те утеша, дево, дъще Сионова? Защото твоята рана е като море голяма; кой може да те изцери?

<br><b>[2:14]</b>&nbsp; Твоите пророци ти предсказваха неща несбъдни и лъжливи, не разкриваха твоето беззаконие, за да отвърнат твоето пленение, и ти изричаха лъжливи откровения, които те докараха до изгнание.

<br><b>[2:15]</b>&nbsp; Ръце пляскат за тебе всички минаващи по пътя, подсвиркват и клатят глава за дъщерята Иерусалимова и казват: "това ли е градът, който наричаха съвършенство на красота, радост на цяла земя?"

<br><b>[2:16]</b>&nbsp; Разтворили са против тебе широки уста всички твои врагове, подсвиркват и скърцат със зъби, казвайки: "погълнахме го, само този ден и чакахме ние, дочакахме, видяхме!"

<br><b>[2:17]</b>&nbsp; Господ извърши, що бе определил, изпълни словото Си, изречено в стародавни дни, разори безмилостно и даде на врага да се порадва над тебе, дигна високо рога на твоите неприятели.

<br><b>[2:18]</b>&nbsp; Сърцето им вика към Господа. Стено на дъщерята Сионова! лей потоци сълзи денем и нощем, не давай си покой, не затваряй зениците на очите си.

<br><b>[2:19]</b>&nbsp; Ставай, викай нощем при началото на всяка стража; изливай като вода твоето сърце пред лицето на Господа; простирай към Него ръце за душата на децата си, които издъхват от глад по ъглите на всички улици.

<br><b>[2:20]</b>&nbsp; "Погледни, Господи, и виж: кому си направил тъй, че жените да ядат своя плод - младенците, от тях откърмени? да биват убивани в Господнето светилище свещеник и пророк?

<br><b>[2:21]</b>&nbsp; Деца и старци лежат наземи по улиците; момите ми и момците ми паднаха от меч; Ти ги убиваше в деня на Твоя гняв, колеше безмилостно."

<br><b>[2:22]</b>&nbsp; Ти свика отвред като на празник моите ужаси, и в деня на Господния гняв никой се не спаси, никой не оцеля; ония, които бях откърмила и отгледала, врагът ми изтреби.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
3
</font> </b></td> </tr> </table></center>
<br><b>[3:1]</b>&nbsp; Аз съм човек, изпитал неволя от жезъла на Неговия гняв;

<br><b>[3:2]</b>&nbsp; Той ме поведе и въведе в тъмнина, а не в светлина.

<br><b>[3:3]</b>&nbsp; Той се обърна само против мене и цял ден обръща ръката Си.

<br><b>[3:4]</b>&nbsp; Смаза плътта ми и кожата ми, строши костите ми;

<br><b>[3:5]</b>&nbsp; загради ме и обиколи с горчила и теглила;

<br><b>[3:6]</b>&nbsp; тури ме на тъмно място, както умрелите отдавна,

<br><b>[3:7]</b>&nbsp; обиколи ме със стена, за да не изляза, направи тежки веригите ми

<br><b>[3:8]</b>&nbsp; и, когато виках и писках, задържаше молитвата ми;

<br><b>[3:9]</b>&nbsp; с камъни прегради пътищата ми, изкриви пътеките ми;

<br><b>[3:10]</b>&nbsp; Той стана за мене като мечка в засада, като лъв на скрито място;

<br><b>[3:11]</b>&nbsp; изкриви пътищата ми и ме разкъса, на нищо ме направи;

<br><b>[3:12]</b>&nbsp; изопна лъка Си и ме тури за луча на стрелите;

<br><b>[3:13]</b>&nbsp; устрели бъбреците ми със стрели от колчана Си.

<br><b>[3:14]</b>&nbsp; Аз станах гавра за цял мой народ, всекидневна тяхна песен.

<br><b>[3:15]</b>&nbsp; Той ме с горчила пресити, с пелин ме напои;

<br><b>[3:16]</b>&nbsp; разби с камъни зъбите ми, с пепел ме покри.

<br><b>[3:17]</b>&nbsp; И избяга мирът от душата ми; аз забравих за добруване

<br><b>[3:18]</b>&nbsp; и казах: загина силата ми и надеждата ми на Господа.

<br><b>[3:19]</b>&nbsp; Помисли за моето страдание и моята злополука, за пелина и жлъчката.

<br><b>[3:20]</b>&nbsp; Крепко помни това моята душа и отпада в мен.

<br><b>[3:21]</b>&nbsp; Ето какво аз отговарям на сърцето си и поради това имам упование:

<br><b>[3:22]</b>&nbsp; по милост на Господа не изчезнахме ние, защото милосърдието Му не е пресекнало:

<br><b>[3:23]</b>&nbsp; то се обновява всяка сутрин; велика е Твоята вярност!

<br><b>[3:24]</b>&nbsp; Господ е моя част, казва душата ми, и тъй, Нему ще се надявам.

<br><b>[3:25]</b>&nbsp; Благ е Господ към ония, които се Нему надяват, към душата, която Го търси.

<br><b>[3:26]</b>&nbsp; Добре е ономува, който търпеливо очаква спасение от Господа.

<br><b>[3:27]</b>&nbsp; Добре е човеку, кога носи иго на младини.

<br><b>[3:28]</b>&nbsp; Седи самотно и мълчи, понеже Той го е наложил върху него.

<br><b>[3:29]</b>&nbsp; Туря устата си в прах, мислейки: "може би, има още надежда";

<br><b>[3:30]</b>&nbsp; подлага страната си ономува, който го бие, до пресита приема хули,

<br><b>[3:31]</b>&nbsp; понеже не навеки оставя Господ.

<br><b>[3:32]</b>&nbsp; Пратил ли е неволя, Той и ще помилува по великата Си благост.

<br><b>[3:33]</b>&nbsp; Защото Той не по изволение на сърцето Си наказва и огорчава синовете човешки.

<br><b>[3:34]</b>&nbsp; Но кога тъпчат с нозе всички затворници на земята,

<br><b>[3:35]</b>&nbsp; кога неправедно съдят човека пред лицето на Всевишния,

<br><b>[3:36]</b>&nbsp; кога притесняват човека в неговата работа: нима Господ не види?

<br><b>[3:37]</b>&nbsp; Кой казва: "и това бива, що Господ не е заповядал да бъде"?

<br><b>[3:38]</b>&nbsp; Нали от устата на Всевишния произлиза злощастие и благополучие?

<br><b>[3:39]</b>&nbsp; За какво би скърбял живеещият човек? Всеки да скърби за греховете си.

<br><b>[3:40]</b>&nbsp; Нека изпитаме и изследваме своите пътища, и да се обърнем към Господа.

<br><b>[3:41]</b>&nbsp; Нека възнесем сърце и ръце към Бога, Който е на небесата;

<br><b>[3:42]</b>&nbsp; ние се отметнахме и упорствувахме; Ти не пощади;

<br><b>[3:43]</b>&nbsp; Ти се облече с гняв и ни преследваше, умъртвяваше, не щадеше;

<br><b>[3:44]</b>&nbsp; Ти закри Себе Си с облак, за да не достига нашата молитва;

<br><b>[3:45]</b>&nbsp; смет и гнусота ни направи Ти сред народите.

<br><b>[3:46]</b>&nbsp; Разтворили са против нас широки уста всички наши врагове.

<br><b>[3:47]</b>&nbsp; Ужас и яма, опустошение и разорение - това е наш дял.

<br><b>[3:48]</b>&nbsp; Потоци води лее окото ми за гибелта на дъщерите на моя народ.

<br><b>[3:49]</b>&nbsp; Окото ми се излива и не престава, понеже няма облекчение,

<br><b>[3:50]</b>&nbsp; докле Господ милостно ме погледне и види от небесата.

<br><b>[3:51]</b>&nbsp; Окото ми прави да страда душата ми заради всички дъщери на моя град.

<br><b>[3:52]</b>&nbsp; Всякак се силеха да ме уловят като птичка моите врагове, без всяка причина;

<br><b>[3:53]</b>&nbsp; захвърлиха живота ми в яма и ме засипаха с камъни.

<br><b>[3:54]</b>&nbsp; Водите се издигнаха до главата ми; аз казах: "загинах".

<br><b>[3:55]</b>&nbsp; Призовавах името Ти, Господи, от дълбоката яма.

<br><b>[3:56]</b>&nbsp; Ти чу гласа ми; не закривай ухото Си от моята въздишка и от моя плач!

<br><b>[3:57]</b>&nbsp; Ти се приближаваше, кога викнех към Тебе, и казваше: не бой се!

<br><b>[3:58]</b>&nbsp; Ти защищаваше, Господи, делото на моята душа; изкупваше живота ми.

<br><b>[3:59]</b>&nbsp; Ти виждаш, Господи, моето угнетение; отсъди делото ми!

<br><b>[3:60]</b>&nbsp; Ти виждаш всичката им отмъстителност, всичките им кроежи против мене;

<br><b>[3:61]</b>&nbsp; Ти чуваш, Господи, ругатните им, всичките им кроежи против мене,

<br><b>[3:62]</b>&nbsp; речите на въставащите срещу мене и хитрините им против мене всеки ден.

<br><b>[3:63]</b>&nbsp; Погледни, седнат ли, станат ли, аз съм песен за тях.

<br><b>[3:64]</b>&nbsp; Отплати им, Господи, според делата на ръцете им;

<br><b>[3:65]</b>&nbsp; прати им помрачение на сърцето и Твоето проклятие върху им;

<br><b>[3:66]</b>&nbsp; преследвай ги, Господи, с гняв, и изтреби ги от поднебесието!


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
4
</font> </b></td> </tr> </table></center>
<br><b>[4:1]</b>&nbsp; Как е потъмняло златото, изменило се е най-доброто злато! камъните от светилището са разхвърляни по всички кръстопътища.

<br><b>[4:2]</b>&nbsp; Драгоценните синове на Сион, равноценни с най-чисто злато, как са те сравнени с глинени съдове, изделие на грънчарска ръка!

<br><b>[4:3]</b>&nbsp; Дори и зверовете подават нянка и кърмят своите рожби, а дъщерята на моя народ стана жестока като камилска птица в пустиня;

<br><b>[4:4]</b>&nbsp; езикът на кърмачето прилепва о небцето му от жажда; децата искат хляб, и никой им не подава.

<br><b>[4:5]</b>&nbsp; Тия, които са сладкиши яли, гинат по улици; отхранените на багреница в смет се валят.

<br><b>[4:6]</b>&nbsp; Наказанието за нечестие на дъщерята на моя народ надминава наказанието за греховете на Содом: оня биде сринат мигновено, и ръце човешки не са се допирали до него.

<br><b>[4:7]</b>&nbsp; Князете й бяха в нея по-чисти от сняг, по-бели от мляко; те бяха телесно по-хубави от корал, видът им бе като сапфир;

<br><b>[4:8]</b>&nbsp; а сега лицето им е по-тъмно от всичко черно, не ги узнават на улиците; кожата им прилепна о костите им, стана суха като дърво.

<br><b>[4:9]</b>&nbsp; Убиваните от меч са по-честити от ония, които глад убива, защото тия чезнат, поразявани от липса на полски плодове.

<br><b>[4:10]</b>&nbsp; Дори жени мекосърдни варяха с ръце децата си, за да им бъдат храна, когато гинеше дъщерята на моя народ.

<br><b>[4:11]</b>&nbsp; Господ изпълни гнева Си, изля яростта на гнева Си и запали на Сион огън, който погълна основите му.

<br><b>[4:12]</b>&nbsp; Царете земни и всички живеещи по вселената не вярваха, че врагът и неприятелят е влязъл в портите иерусалимски.

<br><b>[4:13]</b>&nbsp; Всичко това е поради греховете на лъжепророците му, поради беззаконията на свещениците му, които посред него проливаха кръвта на праведници;

<br><b>[4:14]</b>&nbsp; скитаха се като слепи по улиците, оскверняваха се с кръв, тъй че не беше възможно да се допреш до одеждите им.

<br><b>[4:15]</b>&nbsp; "Отстранете се, нечисти!" викаха им; "отстранете се, отстранете се, не се допирайте"; и те отминаваха смутени; а между народа казваха: "тях няма да ги има вече!"

<br><b>[4:16]</b>&nbsp; Лицето на Господа ги разсея; Той няма вече милостно да ги погледне, защото те не уважават лицето на свещеници, към старци милост нямат.

<br><b>[4:17]</b>&nbsp; Очите ни са изнурени да очакват напразно помощ; от нашата стражна кула очаквахме народ, който не можа да ни спаси.

<br><b>[4:18]</b>&nbsp; А те дебнеха стъпките ни, за да не можем да ходим по нашите улици; краят ни наближи, нашите дни се изпълниха; краят ни дойде.

<br><b>[4:19]</b>&nbsp; Които ни преследваха, бяха по-бързи от орлите небесни; тичаха подире ни по планини, поставяха засади за нас в пустинята.

<br><b>[4:20]</b>&nbsp; Духът на живота ни, помазаникът Господен е уловен в техните ями, оня, за когото казвахме: под негова сянка ще живеем сред народите.

<br><b>[4:21]</b>&nbsp; Радвай се и весели се, дъще Едомова, обитателко на земя Уц! И до тебе ще дойде чашата; ще се опиеш и ще се разголиш.

<br><b>[4:22]</b>&nbsp; Дъще Сионова! наказанието за твоето беззаконие се свърши; Той няма вече да те изгонва; но беззаконието ти, дъще Едомова, Той ще накаже и ще разкрие твоите грехове.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
5
</font> </b></td> </tr> </table></center>
<br><b>[5:1]</b>&nbsp; Спомни си, Господи, какво се извърши над нас; милостно погледни и виж нашето поругание:

<br><b>[5:2]</b>&nbsp; нашето наследство у чужди премина, нашите къщи - у другоплеменници;

<br><b>[5:3]</b>&nbsp; останахме сираци, без баща; майките ни са като вдовици.

<br><b>[5:4]</b>&nbsp; Пием водата си срещу сребро, доставяме дървата си с пари.

<br><b>[5:5]</b>&nbsp; Бият ни по врата, работим - и отдих за нас няма.

<br><b>[5:6]</b>&nbsp; Протягаме ръка към египтяни, към асирийци, за да се нахраним с хляб.

<br><b>[5:7]</b>&nbsp; Бащите ни грешиха: тях ги няма вече, а ние търпим наказание за техните беззакония.

<br><b>[5:8]</b>&nbsp; Роби владеят над нас, и няма кой да ни избави от ръцете им.

<br><b>[5:9]</b>&nbsp; Хляба си добиваме с опасност за живота - пред меч в пустинята.

<br><b>[5:10]</b>&nbsp; Кожата ни е почерняла като пещ, от лют глад.

<br><b>[5:11]</b>&nbsp; Жени безчестят на Сион, девици - в градовете иудейски.

<br><b>[5:12]</b>&nbsp; Князе избесиха със свои ръце, лица на старци не уважиха.

<br><b>[5:13]</b>&nbsp; Юноши вземат при хромели, и момчета падат под товари дърва.

<br><b>[5:14]</b>&nbsp; Старци вече не седят при порти; юноши не пеят.

<br><b>[5:15]</b>&nbsp; Свърши се радостта на сърцето ни; нашите хора' се обърнаха на тъга.

<br><b>[5:16]</b>&nbsp; Падна венецът от главата ни; горко ни, задето съгрешихме!

<br><b>[5:17]</b>&nbsp; От това и чезне сърцето ни; от това потъмняха нашите очи.

<br><b>[5:18]</b>&nbsp; Защото опустя планина Сион, лисици ходят по нея.

<br><b>[5:19]</b>&nbsp; Ти, Господи, пребъдваш вовеки; Твоят престол е из рода в род.

<br><b>[5:20]</b>&nbsp; Защо ни съвсем забравяш, оставяш ни за дълго време?

<br><b>[5:21]</b>&nbsp; Обърни ни към Тебе, Господи, и ще се обърнем; обнови нашите дни, както в старо време.

<br><b>[5:22]</b>&nbsp; Нима си ни съвсем отхвърлил, разгневил си се на нас безмерно?

</font><br><br></td></tr></table></div></body>
<!-- Mirrored from dveri.bg/bible/oldtest.bg/30.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
</html>