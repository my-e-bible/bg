<HTML>
<!-- Mirrored from dveri.bg/bible/oldtest.bg/12.htm by HTTrack Website Copier/3.x [XR&CO'2014], Mon, 16 Jan 2023 18:50:51 GMT -->
<!-- Added by HTTrack --><meta http-equiv="content-type" content="text/html;charset=utf-8" /><!-- /Added by HTTrack -->
<HEAD><TITLE>Четвърта книга Царства</TITLE>
<META http-equiv=Content-Type content="text/html; charset=utf-8">
<META content="k.s." name=GENERATOR></HEAD>
<body bgcolor="#FFFFFF">
<p align="center">&nbsp; 
<div align="center">
  <table width="633" border="0">
    <tr> 
      <td> <font face="Verdana, Arial, Helvetica, sans-serif" size="4"><b><center>ЧЕТВЪРТА КНИГА ЦАРСТВА *
</center></b><i><br><br>* У Евреите: "Втора книга на Царете".</i>
<br>
<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
1
</font> </b></td> </tr> </table></center>
<br><b>[1:1]</b>&nbsp; След смъртта на Ахава Моав се отметна от Израиля.

<br><b>[1:2]</b>&nbsp; А Охозия падна през решетчестия прозорец на своята горница, която е в Самария, и заболя. И проводи пратеници и им каза: идете, попитайте Веелзевула, акаронското божество: ще оздравея ли от тая болест? (И те отидоха да питат.)

<br><b>[1:3]</b>&nbsp; Тогава Ангел Господен каза на Илия Тесвитеца: стани, присрещни пратениците на самарийския цар и им кажи: нима у Израиля няма Бог, та сте тръгнали да питате Веелзевула, акаронското божество?

<br><b>[1:4]</b>&nbsp; Затова тъй казва Господ: от постелката, на която си легнал, няма да се дигнеш, а ще умреш. И отиде Илия (и каза им).

<br><b>[1:5]</b>&nbsp; Върнаха се пратениците при Охозия. И той ги попита: защо се върнахте?

<br><b>[1:6]</b>&nbsp; И те му отговориха: присрещна ни един човек и ни каза: идете, върнете се при царя, който ви е пратил, и му кажете: тъй говори Господ: нима у Израиля няма Бог, та пращаш да питат Веелзевула, акаронското божество? Затова от постелката, на която си легнал, няма да се дигнеш, а ще умреш.

<br><b>[1:7]</b>&nbsp; И ги попита: какъв беше наглед оня човек, който ви присрещна и ви каза тия думи?

<br><b>[1:8]</b>&nbsp; Те му отговориха: оня човек беше цял в косми и опасан през кръста с кожен пояс. Той рече: това е Илия Тесвитец.

<br><b>[1:9]</b>&nbsp; И проводи царят при него петдесетник с неговите петдесетмина. И той се изкачи при него, когато Илия седеше навръх планината, и му каза: човече Божий! царят каза: слез.

<br><b>[1:10]</b>&nbsp; Отговори Илия и каза на петдесетника: ако съм аз човек Божий, нека падне огън от небето и да изгори тебе и твоите петдесетмина. И падна огън от небето и изгори и него и неговите петдесетмина.

<br><b>[1:11]</b>&nbsp; Царят проводи при него друг петдесетник с неговите петдесетмина. И той му заговори и каза: човече Божий! тъй казва царят: слез по-скоро.

<br><b>[1:12]</b>&nbsp; Илия отговори и му каза: ако съм аз човек Божий, нека падне огън от небето и да изгори тебе и твоите петдесетмина. И падна огън Божий от небето и изгори него и неговите петдесетмина.

<br><b>[1:13]</b>&nbsp; И проводи трети път петдесетник с неговите петдесетмина. Третият петдесетник стана, та дойде, и падна на колене пред Илия, молеше го и му думаше: човече Божий, да не бъде презряна душата ми и душата на твоите раби - тия петдесетмина - пред твоите очи;

<br><b>[1:14]</b>&nbsp; ето, падна огън от небето и изгори двамата предишни петдесетници с техните петдесетмина; но сега да не бъде презряна душата ми пред твоите очи!

<br><b>[1:15]</b>&nbsp; И рече Ангелът Господен на Илия: иди с него, не бой се от него. И той стана, та отиде с него при царя.

<br><b>[1:16]</b>&nbsp; И му каза: тъй говори Господ: задето праща пратеници да питат Веелзевула, акаронското божество, като да нямаше в Израиля Бог да питаш за словото Му, - ти няма да се дигнеш от постелката, на която си легнал, а ще умреш.

<br><b>[1:17]</b>&nbsp; И той умря по словото Господне, което изрече Илия. И се възцари Иорам (брат на Охозия) вместо него, във втората година на Иорама, син Иосафатов, цар иудейски, понеже оня нямаше син.

<br><b>[1:18]</b>&nbsp; Останалото за Охозия, каквото той е извършил, е писано в летописите на израилските царе.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
2
</font> </b></td> </tr> </table></center>
<br><b>[2:1]</b>&nbsp; В онова време, когато Господ щеше да възнесе Илия на небето във вихрушка, Илия с Елисей идеше от Галгал.

<br><b>[2:2]</b>&nbsp; И каза Илия на Елисея: остани тука, защото Господ ме праща във Ветил. Но Елисей каза: жив Господ и жива ти душа! Няма да те оставя. И отидоха във Ветил.

<br><b>[2:3]</b>&nbsp; И излязоха при Елисея синовете пророчески, които бяха във Ветил, и му казаха: знаеш ли, че днес Господ ще възнесе твоя господар над главата ти? Той отговори: и аз зная, мълчете.

<br><b>[2:4]</b>&nbsp; И каза му Илия: Елисее, остани тука, защото Господ ме праща в Иерихон. А той рече: жив Господ и жива ти душа! Няма да те оставя. И дойдоха в Иерихон.

<br><b>[2:5]</b>&nbsp; Тогава се приближиха до Елисея синовете пророчески, които бяха в Иерихон, и му казаха: знаеш ли, че днес Господ взима твоя господар и ще го възнесе над главата ти? Той отговори: и аз зная, мълчете.

<br><b>[2:6]</b>&nbsp; И каза му Илия: остани тука, защото Господ ме праща на Иордан. И той каза: жив Господ и жива ти душа! Няма да те оставя. И тръгнаха двамата.

<br><b>[2:7]</b>&nbsp; Петдесет души от синовете пророчески тръгнаха и се спряха надалеч срещу тях, а те двамата стояха при Иордан.

<br><b>[2:8]</b>&nbsp; И взе Илия кожуха си, сви го и удари с него по водата, и тя се раздели на тъй и на тъй, и преминаха двамата по сухо.

<br><b>[2:9]</b>&nbsp; Когато преминаха, Илия каза на Елисея: искай, каквото желаеш да ти направя, преди да бъда взет от тебе. Елисей отговори: духът, който е в тебе, да бъде двойно върху мене.

<br><b>[2:10]</b>&nbsp; А той каза: мъчно нещо искаш; ако видиш, как ще бъда взет от тебе, тъй ще ти бъде; ако ли не видиш, няма да бъде.

<br><b>[2:11]</b>&nbsp; Както вървяха и се разговаряха по пътя, изведнъж се яви огнена колесница, и огнени коне, и ги раздвоиха един от други, и Илия се понесе във вихрушка към небето.

<br><b>[2:12]</b>&nbsp; А Елисей гледаше и извика: отче мой, отче мой, колесница на Израиля и негова конница! И вече го не видя. И хвана дрехите си, та ги раздра на две.

<br><b>[2:13]</b>&nbsp; И вдигна той на Илия кожуха, който бе паднал от него, па се върна и се спря край брега на Иордан;

<br><b>[2:14]</b>&nbsp; взе на Илия кожуха, който бе паднал от него, удари с него по водата, и каза: де е Господ, Бог Илиев - Самият Той? И удари по водата, и тя се раздели на тъй и на тъй, и Елисей премина.

<br><b>[2:15]</b>&nbsp; И видяха го отдалеч синовете пророчески, които бяха в Иерихон, и казаха: Илиевият дух слезе върху Елисея. И излязоха насреща му, поклониха му се доземи

<br><b>[2:16]</b>&nbsp; и му казаха: ето, у нас, твоите раби, има петдесет души силни мъже; нека идат те да подирят господаря ти; може би, Дух Господен го е отнесъл и го е хвърлил на някоя планина, или в някой дол. А той каза: недейте праща.

<br><b>[2:17]</b>&nbsp; Но те настояваха пред него много, та му дотегнаха, и той каза: пратете. И пратиха петдесет души, които дириха три дни, ала го не намериха,

<br><b>[2:18]</b>&nbsp; и се върнаха при него, докле той стоеше в Иерихон; и той им рече: не думах ли ви: не ходете?

<br><b>[2:19]</b>&nbsp; Тогава жителите на града казаха на Елисея: ето, както виждаш, господарю, положението на тоя град е добро; но водата е лоша и земята безплодна.

<br><b>[2:20]</b>&nbsp; И той каза: дайте ми нова чаша и турете в нея сол. И дадоха му.

<br><b>[2:21]</b>&nbsp; И той отиде при извора на водата, хвърли в нея солта и каза: тъй говори Господ: Аз направих здрава тая вода; занапред няма да иде от нея ни смърт, ни безплодие.

<br><b>[2:22]</b>&nbsp; И водата стана здрава доднес, според думата, която Елисей каза.

<br><b>[2:23]</b>&nbsp; Оттам той отиде във Ветил. Когато вървеше по пътя, малки деца излязоха от града, присмиваха му се и му думаха: върви, плешивецо! върви, плешивецо!

<br><b>[2:24]</b>&nbsp; Той се обърна, видя ги и ги прокле в име Господне. Тогава излязоха от гората две мечки и разкъсаха от тях четирийсет и две деца.

<br><b>[2:25]</b>&nbsp; Оттук отиде на планина Кармил, а оттам се върна в Самария.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
3
</font> </b></td> </tr> </table></center>
<br><b>[3:1]</b>&nbsp; Иорам, син Ахавов, се възцари над Израиля в Самария в осемнайсетата година на иудейския цар Иосафата и царува дванайсет години.

<br><b>[3:2]</b>&nbsp; Той върши, каквото беше неугодно в очите на Господа, макар и не тъй, както баща му и майка му, защото свали статуята на Ваала, която бе направил баща му;

<br><b>[3:3]</b>&nbsp; при все това той се държеше о греховете на Иеровоама, Наватов син, който бе вкарал в грях Израиля, и не отстъпваше от тях.

<br><b>[3:4]</b>&nbsp; Моавският цар Меса имаше много добитък и пращаше на израилския цар по сто хиляди овци и по сто хиляди неостригани овни.

<br><b>[3:5]</b>&nbsp; Но, щом умря Ахав, моавският цар се отметна от израилския цар.

<br><b>[3:6]</b>&nbsp; В онова време цар Иорам излезе от Самария и направи преглед на всички израилтяни,

<br><b>[3:7]</b>&nbsp; па отиде и проводи да кажат на иудейския цар Иосафата: моавският цар се отметна от мене; отиваш ли с мене на война против Моава? Той отговори: отивам; както ще отидеш ти, тъй и аз, както твоят народ, тъй и моят народ, както твоите коне, тъй и моите коне.

<br><b>[3:8]</b>&nbsp; И каза: по кой път да вървим? Той каза: по пътя на Едомската пустиня.

<br><b>[3:9]</b>&nbsp; И тръгнаха израилският цар, иудейският цар и едомският цар, и вървяха по околен път седем дена, и нямаше вода за войската и за добитъка, който идеше подире им.

<br><b>[3:10]</b>&nbsp; И каза израилският цар: ах! Господ свика тия трима царе, за да ги предаде в ръката на Моава.

<br><b>[3:11]</b>&nbsp; И каза Иосафат: няма ли тук пророк Господен, та чрез него да попитаме Господа? Отговори един от слугите на израилския цар и каза: тук е Елисей, Сафатовият син, който поливаше вода на Илиевите ръце.

<br><b>[3:12]</b>&nbsp; И каза Иосафат: у него има слово Господне. И отидоха при него израилският цар и Иосафат и едомският цар.

<br><b>[3:13]</b>&nbsp; И каза Елисей на израилския цар: какво имаш ти с мене? Иди при пророците на баща си и при пророците на майка си. И каза му израилският цар: не, защото Господ свика тук тия трима царе, за да ги предаде в ръката на Моава.

<br><b>[3:14]</b>&nbsp; И каза Елисей: жив Господ Саваот, пред Когото стоя! Ако не почитах Иосафата, иудейския цар, не бих те погледнал и не бих те видял;

<br><b>[3:15]</b>&nbsp; сега повикайте ми гуслар. И когато гусларят свиреше на гуслата, тогава ръката Господня се допря до Елисея,

<br><b>[3:16]</b>&nbsp; и той каза: тъй говори Господ: направете тая долина яма до яма;

<br><b>[3:17]</b>&nbsp; защото тъй говори Господ: няма да видите вятър и няма да видите дъжд, а тая долина ще се напълни с вода, от която ще пиете вие и дребният и едрият ви добитък;

<br><b>[3:18]</b>&nbsp; но това е малко пред очите на Господа: Той и Моава ще предаде в ръцете ви,

<br><b>[3:19]</b>&nbsp; и ще поразите всички укрепени градове и всички главни градове, и ще отсечете всички добри дървета, и ще заприщите всички извори, и всички добри ниви с камъни ще засипете.

<br><b>[3:20]</b>&nbsp; Сутринта, когато се възнася хлебен принос, отведнъж потече вода по пътя от Едом, и земята се напълни с вода.

<br><b>[3:21]</b>&nbsp; Като чуха моавци, че царете идат да воюват с тях, бидоха събрани всички, които носят пояс и по-стари, и застанаха на границата.

<br><b>[3:22]</b>&nbsp; Сутринта станаха рано и, когато слънцето изгря над водата, на моавци се стори отдалеч тая вода червена като кръв.

<br><b>[3:23]</b>&nbsp; И те казаха: това е кръв; сбили са се царете помежду си и се изтребили един друг; сега на плячка, Моаве!

<br><b>[3:24]</b>&nbsp; И те дойдоха до израилския стан. Станаха израилтяните и взеха да разбиват моавци, които се спуснаха да бягат от тях, а те продължаваха да налитат върху им и да ги поразяват.

<br><b>[3:25]</b>&nbsp; И градовете разрушиха, и във всяка добра нива всеки хвърли по камък, и я засипаха, и всички водни извори заприщиха, и всички добри дървета отсякоха, тъй че в Кир-Харешет останаха само камъни. И го заобиколиха прашниците и го разрушиха.

<br><b>[3:26]</b>&nbsp; И моавският цар видя, че губи битката, и взе със себе си седемстотин души, които боравеха с меч, за да се промъкнат към едомския цар, ала не можаха.

<br><b>[3:27]</b>&nbsp; И той взе първородния си син, комуто се падаше да царува вместо него, и го принесе всесъжение върху стената. Това причини голямо негодувание у израилтяните, и те се оттеглиха от него и се върнаха в земята си.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
4
</font> </b></td> </tr> </table></center>
<br><b>[4:1]</b>&nbsp; Една от жените на пророческите синове с плач думаше на Елисея: твоят раб, мъж ми, умря; а ти знаеш, че твоят раб се боеше от Господа; сега дойде заимодавецът да вземе двете ми деца за роби.

<br><b>[4:2]</b>&nbsp; Елисей й каза: какво да направя за тебе? Кажи ми какво имаш вкъщи? Тя отговори: рабинята ти няма нищо у дома си, освен един съд с дървено масло.

<br><b>[4:3]</b>&nbsp; И той каза: иди си поискай съдове отвън, от всички твои съседи, празни съдове; събери доста,

<br><b>[4:4]</b>&nbsp; и иди, затвори вратата след себе си и след синовете си и наливай във всички тия съдове; пълните туряй настрана.

<br><b>[4:5]</b>&nbsp; Тя си отиде от него и затвори вратата след себе си и след синовете си. Те й подаваха, а тя наливаше.

<br><b>[4:6]</b>&nbsp; Когато бяха напълнени съдовете, тя каза на сина си: дай ми още един съд. Той й каза: няма вече съдове. И дървеното масло пресекна.

<br><b>[4:7]</b>&nbsp; Тя дойде и разправи на Божия човек. Той каза: иди, продай дървеното масло и заплати дълговете си; а с това, което остане, ще живееш със синовете си.

<br><b>[4:8]</b>&nbsp; Един ден Елисей отиде в Сонам. Там една богата жена го покани у дома си да яде хляб, и той, колчем минеше, всякога се отбиваше там да яде хляб.

<br><b>[4:9]</b>&nbsp; И тя каза на мъжа си: ето, аз зная, че Божият човек, който постоянно минава край нас, е свет;

<br><b>[4:10]</b>&nbsp; да му направим малка горница над стената и да му турим там легло и маса, и стол и светилник, та, кога идва у нас, да си отива там.

<br><b>[4:11]</b>&nbsp; Един ден Елисей отиде там, качи се в горницата си и легна там,

<br><b>[4:12]</b>&nbsp; па каза на слугата си Гиезия: повикай тая сонамка. Той я повика, и тя застана пред него.

<br><b>[4:13]</b>&nbsp; И му рече: кажи й: ето, ти толкова се грижиш за нас; какво да направим за тебе? има ли нужда да поговорим за тебе на царя, или на военачалника? Тя отговори: не, аз живея между народа си.

<br><b>[4:14]</b>&nbsp; Елисей каза: тогава какво да се направи за нея? И рече Гиезий: ето, тя няма син, а мъж й е стар.

<br><b>[4:15]</b>&nbsp; И каза Елисей: повикай я. Той я повика, и тя застана на вратата.

<br><b>[4:16]</b>&nbsp; Елисей й рече: след една година, в това същото време ти ще държиш на ръце син. А тя каза: не, господарю мой, човече Божий, недей лъга рабинята си.

<br><b>[4:17]</b>&nbsp; И жената стана трудна и роди син на другата година, в онова също време, както й каза Елисей.

<br><b>[4:18]</b>&nbsp; Поотрасна детето и един ден отиде при баща си, при жетварите.

<br><b>[4:19]</b>&nbsp; И каза на баща си: глава, глава ме боли! И той каза на слугата си: занеси го на майка му.

<br><b>[4:20]</b>&nbsp; Взе го и го занесе на майка му. И то седя в скута й до пладне и умря.

<br><b>[4:21]</b>&nbsp; Тя отиде и го положи в леглото на Божия човек, затвори го и излезе,

<br><b>[4:22]</b>&nbsp; па повика мъжа си и каза: прати ми едного от слугите и една от ослиците; ще ида при Божия човек и ще се върна.

<br><b>[4:23]</b>&nbsp; Той каза: защо ще отиваш при него? Днес не е нов месец, не е и събота. Но тя каза: добре си е.

<br><b>[4:24]</b>&nbsp; И оседла ослицата и каза на слугата си: води и върви; не се спирай, докле ти не кажа.

<br><b>[4:25]</b>&nbsp; И тръгна и дойде при Божия човек, на планина Кармил. И когато Божият човек я видя отдалеч, каза на слугата си Гиезия: ето оная сонамка;

<br><b>[4:26]</b>&nbsp; затечи се, та я посрещни и я попитай: здрава ли е? здрав ли е мъж ти? здраво ли е детето? - Тя отговори: здрави сме.

<br><b>[4:27]</b>&nbsp; А когато дойде при Божия човек на планината, хвана се за нозете му. И Гиезий се доближи, да я отстрани; но Божият човек рече: остави я, душата й е огорчена, а Господ скри от мене и не ми яви.

<br><b>[4:28]</b>&nbsp; И тя каза: исках ли аз от моя господар син? не думах ли: недей ме лъга?

<br><b>[4:29]</b>&nbsp; И той каза на Гиезия: опаши се през кръста и вземи тоягата ми в ръка и върви; ако някого срещнеш, не го поздравявай, а ако някой те поздрави, не му отговаряй; и тури тоягата ми върху лицето на детето.

<br><b>[4:30]</b>&nbsp; И майката на детето каза: жив Господ и жива ти душа! Няма да те оставя. Тогава и той стана и тръгна подире й.

<br><b>[4:31]</b>&nbsp; Гиезий отиде преди тях и тури тоягата върху лицето на детето. Но не се чу ни глас, ни отговор. И излезе насреща му, обади му и каза: детето не се събужда.

<br><b>[4:32]</b>&nbsp; И Елисей влезе в къщата, и ето, умрялото дете лежи на леглото му.

<br><b>[4:33]</b>&nbsp; И влезе, затвори вратата след себе си и се помоли Господу;

<br><b>[4:34]</b>&nbsp; след това се качи, легна върху детето, тури устата си върху неговите уста, очите си върху неговите очи, и дланите си върху неговите длани, и се простря върху него, и тялото на детето се сгря.

<br><b>[4:35]</b>&nbsp; Елисей стана и взе да ходи из горницата насам-нататък; после пак се качи и се простря върху него. И детето кихна седем пъти и отвори очите си.

<br><b>[4:36]</b>&nbsp; И той повика Гиезия и рече: повикай тая сонамка. И той я повика. Тя дойде при него, и той каза: вземи сина си.

<br><b>[4:37]</b>&nbsp; Тя се доближи, падна пред нозете му и се поклони доземи; след това взе сина си и излезе.

<br><b>[4:38]</b>&nbsp; А Елисей се върна в Галгал. В оная земя имаше глад, и синовете на пророците седяха пред него. И той каза на слугата си: турни големия котел и свари сочиво за пророческите синове.

<br><b>[4:39]</b>&nbsp; И излезе един от тях в полето да събира зеленчук, намери едно диво повлачно растение, и набра от него пълен скут диви плодове; върна се и ги надроби в котела със сочивото, защото не ги познаваха.

<br><b>[4:40]</b>&nbsp; Сипаха им да ядат. Но щом почнаха да ядат сочивото, завикаха и казваха: смърт има в котела, човече Божий! И не можаха да ядат.

<br><b>[4:41]</b>&nbsp; А той каза: дайте брашно. И го изсипа в котела и каза (на Гиезия): сипвай на човеците, нека ядат. И в котела не остана нищо вредно.

<br><b>[4:42]</b>&nbsp; Дойде някой си от Ваалшалиша и донесе на Божия човек хлебен начатък - двайсет ечемични хлебчета и сурови зърна в люспи. И каза Елисей: дай на човеците да ядат.

<br><b>[4:43]</b>&nbsp; И каза слугата му: какво ще дам на сто души? И той каза: дай на човеците, нека ядат, защото тъй говори Господ: ще се наситят и ще остане.

<br><b>[4:44]</b>&nbsp; Той им даде, и те се наситиха, и остана още, според словото Господне.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
5
</font> </b></td> </tr> </table></center>
<br><b>[5:1]</b>&nbsp; Нееман, военачалник на сирийския цар, беше голям човек пред господаря си и почитан, защото чрез него Господ бе дал победа на сирийци; и тоя човек беше отличен войник, но прокажен.

<br><b>[5:2]</b>&nbsp; Еднаж сирийци излязоха на чети и плениха от Израилската земя едно малко момиче, и то служеше на Неемановата жена.

<br><b>[5:3]</b>&nbsp; И каза то на господарката си: о, да отидеше моят господар при пророка, който е в Самария, той щеше да снеме от него проказата!

<br><b>[5:4]</b>&nbsp; Тогава Нееман отиде и разправи това на господаря си, думайки: тъй и тъй каза момичето, което е от Израилската земя.

<br><b>[5:5]</b>&nbsp; И сирийският цар каза (на Неемана): стани, иди, пък аз ще пратя писмо до израилския цар. Той отиде, като взе със себе си десет таланта сребро, шест хиляди сикли злато и десет премени дрехи;

<br><b>[5:6]</b>&nbsp; и занесе на израилския цар писмото, в което се казваше: заедно с това писмо, ето, пращам при тебе Неемана, моя слуга, да снемеш от него проказата му.

<br><b>[5:7]</b>&nbsp; Израилският цар, като прочете писмото, раздра дрехите си и каза: нима аз съм Бог, да умъртвявам и съживявам, та праща при мене да снема от тоя човек проказата му? Ето, знайте сега и вижте, че той дири повод за вражда против мене.

<br><b>[5:8]</b>&nbsp; Когато Божият човек Елисей чу, че израилският цар раздрал дрехите си, прати да кажат на царя: защо раздра дрехите си? Нека дойде при мене и познае, че има пророк у Израиля.

<br><b>[5:9]</b>&nbsp; И дойде Нееман с конете си и с колесницата си и се спря пред входа на Елисеевия дом.

<br><b>[5:10]</b>&nbsp; Тогава Елисей прати при него слугата да каже: иди, окъпи се седем пъти в Иордан, и тялото ти ще се обнови, и ще бъдеш чист.

<br><b>[5:11]</b>&nbsp; Разгневи се Нееман и си тръгна, думайки: ето, аз мислех, че той ще излезе, ще застане и ще призове името на Господа, своя Бог, ще си тури ръката на мястото и ще снеме проказата;

<br><b>[5:12]</b>&nbsp; нима дамаските реки Авана и Фарфар не са по-добри от всички израилски води? Не можех ли да се окъпя в тях и да се очистя? Па се обърна и си отиде ядосан.

<br><b>[5:13]</b>&nbsp; Доближиха се рабите му и му говориха, думайки: отче, да беше ти казал пророкът нещо трудно, не щеше ли да го направиш? още повече сега, когато ти каза само: окъпи се и ще бъдеш чист.

<br><b>[5:14]</b>&nbsp; Той отиде и се потопи в Иордан седем пъти, според думите на Божия човек, и тялото му се обнови като тялото на малко дете и се очисти.

<br><b>[5:15]</b>&nbsp; Тогава се върна при Божия човек той и всичките му придружници, дойде, застана пред него и каза: ето, познах, че по цяла земя няма Бог, освен у Израиля; приеми, прочее, дар от твоя раб.

<br><b>[5:16]</b>&nbsp; Елисей отговори: жив Господ, пред Чието лице стоя! Не приемам. Оня го принуждаваше да вземе, но той се не съгласи.

<br><b>[5:17]</b>&nbsp; И каза Нееман: щом е тъй, нека дадат на твоя раб пръст, колкото могат да носят две мъски, защото занапред рабът ти няма да принася всесъжение и жертви на други богове, освен на Господа;

<br><b>[5:18]</b>&nbsp; само ето какво Господ да прости на твоя раб: когато моят господар иде в дома на Римона, за да се поклони там и се опре върху ръката ми, и аз се поклоня в дома на Римона, тогава Господ да прости на твоя раб за поклонението ми в дома на Римона.

<br><b>[5:19]</b>&nbsp; И каза му: иди си смиром. И той отмина от него на едно малко пространство земя.

<br><b>[5:20]</b>&nbsp; Тогава Гиезий, слугата на Божия човек Елисея, каза: ето, моят господар не рачи да вземе от ръката на тоя сириец Неемана, каквото бе донесъл. Жив Господ! ще се затека подире му и ще взема нещо от него.

<br><b>[5:21]</b>&nbsp; И се затече Гиезий след Неемана. Нееман видя, че някой тича подире му, слезе от колесницата да го посрещне и каза: с мир ли?

<br><b>[5:22]</b>&nbsp; Той отговори: с мир; моят господар ме прати да кажа: ето, сега дойдоха при мене от Ефремова планина двама момци от пророческите синове: дай им един талант сребро и две премени дрехи.

<br><b>[5:23]</b>&nbsp; И Нееман каза: вземи, ако обичаш, два таланта. И го много молеше. Тогава той завърза два таланта сребро в две торби и две премени дрехи и ги даде на двамата си слуги, та ги понесоха пред него.

<br><b>[5:24]</b>&nbsp; Когато той дойде до хълма, взе ги от ръцете им и ги скри у дома си. И отпусна людете, и те си отидоха.

<br><b>[5:25]</b>&nbsp; Когато дойде и се яви пред господаря си, Елисей го попита: откъде идеш, Гиезие? Той отговори: никъде не е ходил твоят раб.

<br><b>[5:26]</b>&nbsp; Той му каза: нима сърцето ми не те придружаваше, когато оня човек се върна от колесницата си да те посрещне? Време ли е да се взима сребро и да се взимат дрехи, или маслинени дървета и лозя, дребен или едър добитък, слуги или слугини?

<br><b>[5:27]</b>&nbsp; Нека, прочее, Неемановата проказа се залепи на тебе и на потомството ти вовеки. И той излезе от него бял като сняг от проказа.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
6
</font> </b></td> </tr> </table></center>
<br><b>[6:1]</b>&nbsp; Тогава пророческите синове казаха на Елисея: ето, мястото, дето живеем при тебе, е тясно за нас;

<br><b>[6:2]</b>&nbsp; да идем до Иордан, да вземем оттам всеки по една греда и си направим там жилище. Той каза: идете.

<br><b>[6:3]</b>&nbsp; А един каза: стори милост, дойди и ти с твоите раби. И той отговори: ще дойда.

<br><b>[6:4]</b>&nbsp; И тръгна с тях, и дойдоха до Иордан, и взеха да секат дървета.

<br><b>[6:5]</b>&nbsp; И когато един поваляше греда, брадвата му падна във водата. Той завика и каза: ах, господарю! а тя беше взета назаем!

<br><b>[6:6]</b>&nbsp; Божият човек попита: де падна тя? Той му посочи мястото. Тогава Елисей отсече късче дърво, па го хвърли там, и брадвата изплува.

<br><b>[6:7]</b>&nbsp; И каза: вземи си я. Той протегна ръка и я взе.

<br><b>[6:8]</b>&nbsp; Сирийският цар тръгна на война против израилтяните и се съветваше със слугите си, думайки: в еди-кое си и еди-кое си място ще разположа своя стан.

<br><b>[6:9]</b>&nbsp; Божият човек праща да кажат на израилския цар: пази се да не минаваш през онова място, защото там сирийци са залегнали.

<br><b>[6:10]</b>&nbsp; И израилският цар праща разузнавачи на онова място, за което му говореше Божият човек и го предпазваше; и се опази от там не веднъж и не дваж.

<br><b>[6:11]</b>&nbsp; И смути се сърцето на сирийския цар поради това, и той повика слугите си и им каза: кажете ми, кой от нашите се сношава с израилския цар?

<br><b>[6:12]</b>&nbsp; И каза един от слугите му: никой, господарю мой, царю; а пророк Елисей, който е в Израиля, обажда на израилския цар и ония думи, които ти говориш в спалнята си.

<br><b>[6:13]</b>&nbsp; И той каза: идете, узнайте, де е той, и аз ще пратя да го хванат. И му обадиха и казаха: ето, той е в Дотаим.

<br><b>[6:14]</b>&nbsp; И изпрати там коне и колесници и много войска. Дойдоха нощем и обиколиха града.

<br><b>[6:15]</b>&nbsp; Сутринта слугата на Божия човек стана и излезе. И ето, войска около града и коне и колесници. И слугата му каза: уви, господарю! какво да правим?

<br><b>[6:16]</b>&nbsp; Той отговори: не бой се, защото ония, които са с нас, са повече от ония, които са с тях.

<br><b>[6:17]</b>&nbsp; Елисей се молеше и думаше: Господи! отвори му очите да види. И Господ отвори очите на слугата, и той видя, и ето, цялата планина пълна с коне и огнени колесници около Елисея.

<br><b>[6:18]</b>&nbsp; Когато сирийци отидоха при него, Елисей се помоли Господу и каза: порази ги със слепота. И Господ ги порази със слепота, според думата Елисеева.

<br><b>[6:19]</b>&nbsp; Елисей им каза: не е тоя пътят, не е и тоя градът; вървете подире ми, аз ще ви заведа при оногова, когото дирите. И ги заведе в Самария.

<br><b>[6:20]</b>&nbsp; Когато дойдоха в Самария, Елисей каза: Господи! отвори им очите да видят. И Господ им отвори очите, и видяха, че са всред Самария.

<br><b>[6:21]</b>&nbsp; Израилският цар, като ги видя, попита Елисея: да ги избия ли, отче мой?

<br><b>[6:22]</b>&nbsp; И той отговори: не ги избивай. Нима със сабята си и с лъка си ги плени, та да ги убиваш? Сложи им хляб и вода; нека ядат и пият, и да идат при господаря си.

<br><b>[6:23]</b>&nbsp; Той им приготви голям обед, и те ядоха и пиха. Отпусна ги, и те отидоха при господаря си. Оттогава тия сирийски пълчища не ходиха вече в Израилевата земя.

<br><b>[6:24]</b>&nbsp; След това сирийският цар Венадад събра цялата си войска, тръгна и обсади Самария.

<br><b>[6:25]</b>&nbsp; И настана голям глад в Самария, когато я обсаждаха, тъй че една ослешка глава се продаваше за осемдесет сикли сребро, и четвърт каба гълъбови куришки - за пет сикли сребро.

<br><b>[6:26]</b>&nbsp; Еднаж израилският цар вървеше по стената, и една жена му думаше с плач: помогни ми, господарю мой, царю.

<br><b>[6:27]</b>&nbsp; Той отговори: ако Господ ти не помогне, отде ще ти помогна аз? От гумното ли, от лина ли?

<br><b>[6:28]</b>&nbsp; Попита я още царят: какво ти е? А тя отговори: тая жена ми каза: дай твоя син да го изядем днес, а моя син ще изядем утре.

<br><b>[6:29]</b>&nbsp; И сварихме моя син и го изядохме. На другия ден аз й казах: дай и ти сина си, да го изядем. Но тя скри сина си.

<br><b>[6:30]</b>&nbsp; Царят, като чу думите на жената, раздра дрехите си; и, като вървеше по стената, народът видя, че той носи на самото си тяло вретище.

<br><b>[6:31]</b>&nbsp; И царят каза: това и това да ми стори Бог и още повече да стори, ако остане днес главата на Елисея, Сафатовия син, върху му.

<br><b>[6:32]</b>&nbsp; А Елисей седеше у дома си, и старците седяха у него. И прати (царят) едного от своите хора. Преди да дойде пратеникът при него, Елисей каза на старците: видите ли, че тоя син на убиец прати да ми вземат главата? Гледайте, когато дойде пратеникът, затворете вратата и го притиснете с вратата. А ето и тропотът от нозете на господаря му след него!

<br><b>[6:33]</b>&nbsp; Докле още говореше с тях, ето пратеникът пристигна при него, и Елисей каза: ето каква неволя от Господа! Какво да чакам занапред от Господа?


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
7
</font> </b></td> </tr> </table></center>
<br><b>[7:1]</b>&nbsp; Каза още Елисей: чуйте словото Господне! Тъй говори Господ: утре по това време една мяра чисто брашно ще струва една сикла, и две мери ечемик една сикла при портите на Самария.

<br><b>[7:2]</b>&nbsp; А сановникът, върху чиято ръка се опираше царят, отговори на Божия човек и каза: ако Господ дори отвореше прозорци на небето, и тогава можеше ли да бъде такова нещо? А тоя каза: ето, с очите си ще видиш това, ала не ще ядеш от него.

<br><b>[7:3]</b>&nbsp; Имаше при входа на портите четирима прокажени, и те си говореха един другиму: защо да седим тук, очаквайки смъртта?

<br><b>[7:4]</b>&nbsp; Ако речем да идем в града, в града има глад, и ще умрем там; ако пък седим тук, пак ще умрем. По-добре да идем в сирийския стан: ако ни оставят живи, ще живеем; ако ли ни убият, ще умрем.

<br><b>[7:5]</b>&nbsp; И станаха в сумрак, за да идат в сирийския стан. И дойдоха до края на сирийския стан, и ето, там няма ни един човек.

<br><b>[7:6]</b>&nbsp; Защото Господ бе направил тъй, че в сирийския стан се чу тропот от колесници, цвилене от коне, шум от голяма войска. И сирийци си бяха казали един другиму: навярно, израилският цар е наел против нас хетейските и египетските царе, за да ни нападнат.

<br><b>[7:7]</b>&nbsp; Затова бяха станали и избягали в мрачината и оставили шатрите си, и конете си, и ослите си - целия стан, както си беше, и бяха забягнали, за да се избавят.

<br><b>[7:8]</b>&nbsp; И тия прокажени дойдоха до края на стана, влязоха в една шатра, ядоха и пиха, и взеха оттам сребро, и злато, и дрехи, па отидоха, та ги скриха. Влязоха и в друга шатра, и оттам взеха неща, па отидоха и ги скриха.

<br><b>[7:9]</b>&nbsp; И си казаха един другиму: не правим добре. Тоя ден е ден за радостна вест; ако се забавим и чакаме да се съмне, виновни ще бъдем. Затова да идем и обадим в царския дом.

<br><b>[7:10]</b>&nbsp; Дойдоха, повикаха градските вратари и им разправиха, думайки: ходихме в сирийския стан, и ето, там няма ни човек, ни глас човешки, а само вързани коне, и вързани осли, и шатрите, както си са.

<br><b>[7:11]</b>&nbsp; Вратарите извикаха и обадиха вестта в самия царски дворец.

<br><b>[7:12]</b>&nbsp; През нощта царят стана и каза на слугите си: ще ви кажа, какво правят с нас сирийци. Те знаят, че теглим от глад, та са излезли от стана, да се скрият в нивите, като мислят тъй: кога излязат от града, живи ще ги хванем и ще навлезем в града.

<br><b>[7:13]</b>&nbsp; Отговори един от слугите му и каза: нека вземат пет от конете, които останаха в града, (от цялото израилско опълчение само това остана в него, от цялото опълчение на израилтяните, което загина,) та да пратим и да видим.

<br><b>[7:14]</b>&nbsp; И взеха две двойки коне, впрегнати в колесници. И царят прати подир сирийската войска, като каза: идете и вижте.

<br><b>[7:15]</b>&nbsp; И вървяха подир тях до Иордан; и ето, целият път посеян с дрехи и вещи, които сирийци бяха нахвърляли в бързия си бяг. Върнаха се пратениците и обадиха на царя.

<br><b>[7:16]</b>&nbsp; Тогава народът излезе и разграби сирийския стан, и една мяра чисто брашно стана за сикла, и две мери ечемик - за сикла, по словото Господне.

<br><b>[7:17]</b>&nbsp; И царят остави при портите оня велможа, върху чиято ръка се опираше, и народът го стъпка при портите, и той умря, както бе казал Божият човек, който говори, когато царят ходи при него.

<br><b>[7:18]</b>&nbsp; Когато Божият човек бе говорил на царя тъй: две мери ечемик за сикла, и една мяра чисто брашно за сикла ще бъде утре по това време пред портите на Самария,

<br><b>[7:19]</b>&nbsp; тогава оня велможа отговори на Божия човек и каза: ако Господ дори отвореше прозорци на небето, и тогава можеше ли да бъде такова нещо? А той му бе казал: с очите си ще видиш това, ала не ще ядеш от него.

<br><b>[7:20]</b>&nbsp; Тъй и стана с него: и стъпка го народът на портите, и той умря.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
8
</font> </b></td> </tr> </table></center>
<br><b>[8:1]</b>&nbsp; И говори Елисей на жената, чийто син бе възкресил, и каза: стани и иди, ти и твоят дом, и поживей там, дето можеш да поживееш, защото Господ повика глада, и той ще дойде в тая земя за седем години.

<br><b>[8:2]</b>&nbsp; Стана оная жена, и постъпи по думата на Божия човек, отиде тя и нейният дом, и живя във Филистимската земя седем години.

<br><b>[8:3]</b>&nbsp; Като се изминаха седем години, върна се тая жена от Филистимската земя и дойде да моли царя за къщата си и нивата си.

<br><b>[8:4]</b>&nbsp; Царят тогава се разговаряше с Гиезия, слугата на Божия човек, и каза: разкажи ми всичко бележито, което е извършил Елисей.

<br><b>[8:5]</b>&nbsp; А в това време, когато разказваше на царя, че Елисей е възкресил един умрял, - жената, чийто син бе възкресил, молеше царя за къщата си, и нивата си. Тогава Гиезий каза: господарю мой, царю, тая е същата жена и този е същият й син, когото Елисей възкреси.

<br><b>[8:6]</b>&nbsp; Царят попита жената, и тя му разказа. И даде й царят едного от царедворците и каза: да й се върне всичко нейно и всички приходи от нивата, от оня ден, когато е напуснала земята, досега.

<br><b>[8:7]</b>&nbsp; И дойде Елисей в Дамаск, когато сирийският цар Венадад беше болен. Обадиха на Венадада и казаха: тук дойде Божият човек.

<br><b>[8:8]</b>&nbsp; Тогава царят каза на Азаила: вземи в ръка дар и иди посрещни Божия човек и попитай чрез него Господа, думайки: ще оздравея ли от тая болест?

<br><b>[8:9]</b>&nbsp; Азаил отиде да го посрещне и взе в ръка дар и всичко най-добро в Дамаск, колкото могат да носят четирийсет камили, па отиде и застана пред лицето му и каза: твоят син Венадад, сирийският цар, ме прати при тебе, да попитам: ще оздравея ли от тая болест?

<br><b>[8:10]</b>&nbsp; Елисей му отговори: иди му кажи: ще оздравееш. Обаче Господ ми яви, че той ще умре.

<br><b>[8:11]</b>&nbsp; И устреми Елисей върху него погледа си и тъй стоя, докле оня се смути; и заплака Божият човек.

<br><b>[8:12]</b>&nbsp; И Азаил попита: защо плаче господарят ми? А той отговори: защото зная, какво зло ще сториш на Израилевите синове: крепостите им на огън ще предадеш, момците им с меч ще погубиш, кърмачетата им ще избиеш и непразните им жени ще разсечеш.

<br><b>[8:13]</b>&nbsp; И каза Азаил: какво е твоят раб, (мъртво) псе, та да може направи такова голямо дело? И отговори Елисей: Господ ми показа в тебе царя на Сирия.

<br><b>[8:14]</b>&nbsp; Той си отиде от Елисея и дойде при господаря си. И тоя го попита: какво ти говори Елисей? Той отговори: каза ми, че ще оздравееш.

<br><b>[8:15]</b>&nbsp; На другия ден обаче Азаил взе завивката, натопи я във вода и я тури на лицето му, и царят умря. И вместо него се възцари Азаил.

<br><b>[8:16]</b>&nbsp; След иудейския цар Иосафат, се възцари Иосафатовият син Иорам, цар иудейски - в петата година на Ахавовия син Иорам, цар израилски.

<br><b>[8:17]</b>&nbsp; Той беше на трийсет и две години, когато се възцари, и царува осем години в Иерусалим;

<br><b>[8:18]</b>&nbsp; и ходеше по пътя на израилските царе тъй, както постъпваше Ахавовият дом, понеже Ахавовата дъщеря му беше жена, и правеше каквото беше неугодно в очите на Господа.

<br><b>[8:19]</b>&nbsp; Обаче Господ не искаше да погуби Иуда, заради Своя раб Давида, защото Той бе обещал да му даде светило между децата му за всички времена.

<br><b>[8:20]</b>&nbsp; В негови дни Едом се измъкна изпод ръката на Иуда и си постави цар.

<br><b>[8:21]</b>&nbsp; И отиде Иорам в Цаир, и всички колесници с него; стана той през една нощ и порази идумейци, които го обикаляха, и началниците на колесниците, ала народът избяга в шатрите си.

<br><b>[8:22]</b>&nbsp; И се измъкна Едом изпод ръката на Иуда доднес. В същото време се измъкна и Ливна.

<br><b>[8:23]</b>&nbsp; Останалото за Иорама и всичко, що е извършил, е описано в летописите на иудейските царе.

<br><b>[8:24]</b>&nbsp; И почина Иорам при отците си, и биде погребан при отците си в Давидовия град. И вместо него се възцари син му Охозия.

<br><b>[8:25]</b>&nbsp; Охозия, син на иудейския цар Иорам, се възцари в дванайсетата година на Ахавовия син Иорам, израилски цар.

<br><b>[8:26]</b>&nbsp; Охозия беше на двайсет и две години, когато се възцари, и царува една година в Иерусалим. А майка му се казваше Готолия, дъщеря на израилския цар Амврия.

<br><b>[8:27]</b>&nbsp; Той ходеше по пътя на Ахавовия дом и правеше, каквото беше неугодно в очите на Господа, както Ахавовият дом, защото беше в роднинство с Ахавовия дом.

<br><b>[8:28]</b>&nbsp; Той отиде с Ахавовия син Иорам на война против сирийския цар Азаил в Рамот Галаадски, и сирийци раниха Иорама.

<br><b>[8:29]</b>&nbsp; И цар Иорам се върна да се лекува в Изреел от раните, които сирийци му нанесоха в Рамот, когато воюваше против сирийския цар Азаил. И Охозия, Иорамовият син, иудейски цар, дойде да посети Ахавовия син Иорам в Изреел, понеже беше болен.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
9
</font> </b></td> </tr> </table></center>
<br><b>[9:1]</b>&nbsp; Пророк Елисей повика едного от пророческите синове и му каза: препаши се през кръста, вземи в ръка тоя съд с елей, па иди в Рамот Галаадски;

<br><b>[9:2]</b>&nbsp; като идеш там, намери там Ииуя, син на Иосафата, Намесиев син, пристъпи и му кажи да излезе изсред братята си и го въведи във вътрешната стая;

<br><b>[9:3]</b>&nbsp; вземи тогава съда с елея, излей го върху главата му и кажи: тъй казва Господ: помазвам те за цар над Израиля. После отвори вратата, па бягай и не чакай.

<br><b>[9:4]</b>&nbsp; Момъкът, слугата пророков, отиде в Рамот Галаадски,

<br><b>[9:5]</b>&nbsp; и стигна. И ето, военачалниците насядали, а той каза: имам нещо да ти кажа, военачалнико. Ииуй попита: на кого от всички нас? Той отговори: на тебе, военачалнико.

<br><b>[9:6]</b>&nbsp; Ииуй стана и влезе вкъщи. И момъкът изля елея върху главата му и му каза: тъй говори Господ, Бог Израилев: помазвам те за цар над народа Господен, над Израиля,

<br><b>[9:7]</b>&nbsp; и ти ще изтребиш дома на Ахава, твоя господар, за да отмъстя за кръвта на Моите раби - пророците, и за кръвта на всички раби Господни, паднали от ръката на Иезавел;

<br><b>[9:8]</b>&nbsp; и ще погине целият дом Ахавов, и ще изтребя у Ахава всичко, що до стена мочи, и затворено, и изоставено у Израиля,

<br><b>[9:9]</b>&nbsp; и ще направя дома на Ахава като дома на Наватовия син Иеровоам и като дома на Ахиевия син Вааса;

<br><b>[9:10]</b>&nbsp; а Иезавел щат псета да изядат на Изреелското поле, и никой не ще я погребе. Па отвори вратата и побягна.

<br><b>[9:11]</b>&nbsp; И отиде Ииуй при слугите на господаря си, и те му казаха: с мир ли? Защо дохожда тоя безумец при тебе? И каза им: вие знаете тоя човек и какво той говори.

<br><b>[9:12]</b>&nbsp; И казаха: не е истина, кажи ни. И той рече: това и това ми каза, думайки: тъй говори Господ: помазвам те за цар над Израиля.

<br><b>[9:13]</b>&nbsp; Тогава те забързаха и всеки взе дрехата си, постлаха му на самите стъпала, затръбиха с тръба и казаха: Ииуй се възцари!

<br><b>[9:14]</b>&nbsp; И подигна се Ииуй, синът на Намесиевия син Иосафат, против Иорама, а Иорам се намираше с всички израилтяни в Рамот Галаадски на стража против сирийския цар Азаил.

<br><b>[9:15]</b>&nbsp; В това време сам цар Иорам се беше върнал да се лекува в Изреел от раните, които му нанесоха сирийци, когато воюва против сирийския цар Азаил. И каза Ииуй: ако сте съгласни (с мене), нека никой не излиза от града, за да иде да извести в Изреел.

<br><b>[9:16]</b>&nbsp; Ииуй възседна кон и тръгна за Изреел, дето лежеше Иорам (цар израилски, за да се лекува от раните, които му бяха нанесли сирийци в Рамот, когато воюва против силния и мощен сирийски цар Азаил), и дето бе дошъл иудейският цар Охозия, за да посети Иорама.

<br><b>[9:17]</b>&nbsp; На кулата в Изреел стоеше стражар, и съгледа Ииуевото пълчище, когато идеше, и каза: пълчище виждам. И каза Иорам: вземи конник, проводи насреща им, и нека попита: с мир ли?

<br><b>[9:18]</b>&nbsp; И излезе конникът на кон насреща им и каза: тъй говори царят: с мир ли? И отговори Ииуй: какво ти е тебе - с мир ли ида? Тръгвай подире ми. И стражарят обади и каза: стигна до тях, ала се не връща.

<br><b>[9:19]</b>&nbsp; Пратиха друг конник: той отиде при тях и каза: тъй говори царят: с мир ли? И каза Ииуй: какво ти е тебе - с мир ли ида? Тръгвай подире ми.

<br><b>[9:20]</b>&nbsp; Стражарят обади и каза: стигна до тях, ала се не връща. А вървежът като че ли е на Намесиевия син Ииуй, защото той върви устремно.

<br><b>[9:21]</b>&nbsp; Иорам каза: впрягай. И впрегнаха колесницата му. Излезе израилският цар Иорам и иудейският цар Охозия, всеки на колесницата си. Излязоха да посрещнат Ииуя, и се срещнаха с него в нивата на изреелеца Навутей.

<br><b>[9:22]</b>&nbsp; Когато Иорам видя Ииуя, каза: с мир ли, Ииуе? Той отговори: какъв мир при блудството на майка ти Иезавел и при многото нейни магии?

<br><b>[9:23]</b>&nbsp; Тогава Иорам обърна ръцете си и побягна, като каза на Охозия: измяна, Охозие!

<br><b>[9:24]</b>&nbsp; А Ииуй опна с ръка лъка и удари Иорама между плешките му, и стрелата прониза сърцето му, и той падна в колесницата си.

<br><b>[9:25]</b>&nbsp; Ииуй каза на велможата си Бидекара: вземи, та го хвърли в нивата на изреелеца Навутей, защото спомни си, как ние с тебе вървяхме двама зад баща му Ахав, и как Господ изрече върху него такова пророчество:

<br><b>[9:26]</b>&nbsp; наистина Аз видях вчера кръвта на Навутея и кръвта на синовете му, говори Господ, и ще ти отмъстя в тая нива. И тъй, вземи, та го хвърли в нивата, по словото Господне.

<br><b>[9:27]</b>&nbsp; Иудейският цар Охозия, като видя това, побягна по пътя към къщата, която беше в градината. И спусна се подире му Ииуй и каза: удрете и него в колесницата. Това стана върху могилата Гур, близо до Ивлеам. И той побягна в Мегидон, и там умря.

<br><b>[9:28]</b>&nbsp; Пренесоха го слугите му в Иерусалим и го погребаха в гробницата му, при отците му, в Давидовия град.

<br><b>[9:29]</b>&nbsp; В единайсетата година на Ахавовия син Иорама се възцари в Иудея Охозия.

<br><b>[9:30]</b>&nbsp; Ииуй пристигна в Изреел. А Иезавел, като получи известие, тури червило на лицето си, нагизди главата си и гледаше през прозореца.

<br><b>[9:31]</b>&nbsp; Когато Ииуй влезе в портите, тя попита: ще има ли мир за Замврия, убиеца на господаря си?

<br><b>[9:32]</b>&nbsp; Той дигна очи към прозореца и попита; кой е с мене, кой? И обърнаха поглед към него двама-трима скопци.

<br><b>[9:33]</b>&nbsp; И той им каза: изхвърлете я. Те я изхвърлиха, и кръвта й бризна по стената и по конете, и я стъпкаха.

<br><b>[9:34]</b>&nbsp; И дойде Ииуй, яде, пи и каза: намерете оная проклетница и я погребете, понеже е царска дъщеря.

<br><b>[9:35]</b>&nbsp; Отидоха да я погребат, ала от нея не намериха нищо, а само череп, нозе и китки от ръцете.

<br><b>[9:36]</b>&nbsp; Върнаха се и му обадиха. И той каза: такова беше словото на Господа, което Той изрече чрез раба Си тесвитеца Илия, думайки: Иезавелиния труп щат псета да изядат на Изреелското поле.

<br><b>[9:37]</b>&nbsp; Иезавелиният труп ще бъде на Изреелското поле като тор на нива, та никой не ще каже: това е Иезавел.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
10
</font> </b></td> </tr> </table></center>
<br><b>[10:1]</b>&nbsp; Ахав имаше седемдесет синове в Самария. Ииуй написа и прати в Самария до израилските началници, старейшини и възпитатели на Ахавовите деца писма с такова съдържание:

<br><b>[10:2]</b>&nbsp; кога стигне до вас това писмо, то, понеже са при вас синовете на господаря ви, а също у вас са и колесници и коне, и укрепен град и оръжие, -

<br><b>[10:3]</b>&nbsp; изберете най-добрия и най-достойния от синовете на господаря си, поставете го на бащиния му престол и воювайте за дома на господаря си.

<br><b>[10:4]</b>&nbsp; Те се уплашиха твърде много и казаха: ето, двама царе не устояха пред него, а как ще устоим ние?

<br><b>[10:5]</b>&nbsp; Тогава началникът над царския дом, и градоначалникът, и старейшините, и възпитателите проводиха да кажат на Ииуя: ние сме твои раби и, каквото ни кажеш, ще направим; никого няма да поставим за цар; прави, що ти е воля.

<br><b>[10:6]</b>&nbsp; Той повторно им писа такова писмо: ако сте мои и се покорявате на думата ми, вземете главите на синовете на вашия господар и дойдете утре по това време при мене в Изреел. (А царските синове бяха седемдесет души; възпитаваха ги най-видните в града.)

<br><b>[10:7]</b>&nbsp; Когато стигна до тях писмото, те взеха царските синове и ги заклаха - седемдесет души, туриха главите им в кошници и му ги изпратиха в Изреел.

<br><b>[10:8]</b>&nbsp; Дойде пратеникът, извести му и каза: донесохме главите на царските синове. И той каза: наредете ги на два купа при входа на портите до утре.

<br><b>[10:9]</b>&nbsp; На сутринта той излезе, застана и каза на целия народ: вие сте виновни. Ето, аз въстанах против господаря си и го убих, а тия всичките кой ги уби?

<br><b>[10:10]</b>&nbsp; А сега знайте, че няма да падне на земята нито едно слово на Господа, което Той бе изрекъл за Ахавовия дом; Господ направи това, що изрече чрез Своя раб Илия.

<br><b>[10:11]</b>&nbsp; Ииуй изби всички останали от дома на Ахава в Изреел, и всичките му велможи, и близките му, и свещениците му, тъй че от него не оцеля нито един.

<br><b>[10:12]</b>&nbsp; След това стана, тръгна и дойде в Самария. По пътя, когато се намираше близо до овчарския Бет-Екед,

<br><b>[10:13]</b>&nbsp; Ииуй срещна братята на иудейския цар Охозия и попита: кои сте вие? Те отговориха: ние сме братя на Охозия, отиваме да се научим, здрави ли са синовете на царя и синовете на царицата.

<br><b>[10:14]</b>&nbsp; А той каза: хванете ги живи. Хванаха ги живи и ги заклаха - четирийсет и двама души, при кладенеца на Бет-Екед, и не остана от тях нито един.

<br><b>[10:15]</b>&nbsp; Оттам тръгна и се срещна с Рихавовия син Ионадав, който идеше насреща му; поздрави го и му каза: разположено ли е сърцето ти тъй, както моето сърце към твоето? Ионадав отговори: да. Ако е тъй, дай си ръката. И тоя си подаде ръката, а той го качи на колесницата при себе си.

<br><b>[10:16]</b>&nbsp; И каза: тръгвай с мене и гледай моята ревност към Господа. И го наместиха в колесницата.

<br><b>[10:17]</b>&nbsp; Като дойде в Самария, той уби всички, останали от Ахава в Самария, тъй че съвсем го изтреби, по словото на Господа, що бе казал на Илия.

<br><b>[10:18]</b>&nbsp; Тогава Ииуй събра целия народ и каза: Ахав малко служи на Ваала; Ииуй ще му служи повече.

<br><b>[10:19]</b>&nbsp; Затова, свикайте при мене всички пророци на Ваала, всичките му служители и всичките му свещеници, - никой да не отсъствува, защото ще принеса голяма жертва Ваалу. А всеки, който не дойде, няма да остане жив. Ииуй правеше това с лукавство, за да изтреби Вааловите служители.

<br><b>[10:20]</b>&nbsp; И каза Ииуй: наредете празничен събор за Ваала. И прогласиха събор.

<br><b>[10:21]</b>&nbsp; Тогава Ииуй прати по цял Израил, и дойдоха всички Ваалови служители; не остана ни един да не дойде; и влязоха в дома на Ваала, и Вааловият дом се напълни открай докрай.

<br><b>[10:22]</b>&nbsp; И каза на одеждопазителя: донеси одежди за всички Ваалови служители. И той им донесе одежди.

<br><b>[10:23]</b>&nbsp; Ииуй влезе с Рихавовия син Ионадава в дома Ваалов и каза на Вааловите служители: разпитайте и разгледайте, дали не се намира някой от служителите на Господа, защото тук трябва да бъдат само Ваалови служители.

<br><b>[10:24]</b>&nbsp; И те пристъпиха да принасят жертви и всесъжения. А Ииуй постави извън дома осемдесет души и каза: душата на оногова, от когото се избави някой от людете, които ви предавам в ръцете, ще бъде вместо душата на спасилия се.

<br><b>[10:25]</b>&nbsp; Когато всесъжението бе извършено, Ииуй каза на бързоходците и началниците: идете, избийте ги, та нито един да не излезе. Избиха ги с острието на меча и ги изхвърлиха бързоходците и началниците, и отидоха в града, дето беше Вааловото капище,

<br><b>[10:26]</b>&nbsp; изнесоха статуите от Вааловото капище и ги изгориха;

<br><b>[10:27]</b>&nbsp; след това разбиха Вааловата статуя, разрушиха Вааловото капище и го обърнаха на място за нечистотии, дори доднес.

<br><b>[10:28]</b>&nbsp; Тъй изтреби Ииуй Ваала от Израилската земя.

<br><b>[10:29]</b>&nbsp; Ала от греховете на Наватовия син Иеровоам, който бе вкарал в грях Израиля, от тях Ииуй не отстъпяше - от златните телци, които бяха във Ветил и в Дан.

<br><b>[10:30]</b>&nbsp; И Господ каза на Ииуя: задето драговолно извърши, каквото беше праведно в очите Ми - изпълни над Ахавовия дом всичко, що Ми беше на сърце, твоите синове ще седят до четвърта рода на Израилевия престол.

<br><b>[10:31]</b>&nbsp; Но Ииуй не залягаше да върви по закона на Господа, Бога Израилев, от все сърце. Той не отстъпваше от греховете на Иеровоама, който бе вкарал в грях Израиля.

<br><b>[10:32]</b>&nbsp; В ония дни Господ начена да къса части от израилтяните, и Азаил ги биеше по всички Израилски предели:

<br><b>[10:33]</b>&nbsp; на изток от Иордан, цялата земя Галаад, коляното Гадово, Рувимово, Манасиево, като захванеш от Ароер, при поток Арнон, и Галаад и Васан.

<br><b>[10:34]</b>&nbsp; Останалото за Ииуя и за всичко, което той извърши, и за юначните му подвизи е описано в летописите на израилските царе.

<br><b>[10:35]</b>&nbsp; И почина Ииуй при отците си, и го погребаха в Самария. И вместо него се възцари син му Иоахаз.

<br><b>[10:36]</b>&nbsp; Ииуй царува над Израиля в Самария двайсет и осем години.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
11
</font> </b></td> </tr> </table></center>
<br><b>[11:1]</b>&nbsp; Готолия, майка на Охозия, като видя, че син й умря, стана и изтреби целия царски род.

<br><b>[11:2]</b>&nbsp; Но Иосавета, цар Иорамова дъщеря, сестра на Охозия, взе Охозиевия син Иоаса и тайно го отведе изсред убиваните царски синове, него и кърмачката му, в спалнята; и скриха го от Готолия, и той не биде убит.

<br><b>[11:3]</b>&nbsp; И криха го с нея в Господния дом шест години, а в това време Готолия царуваше над земята.

<br><b>[11:4]</b>&nbsp; На седмата година Иодай прати и взе стотниците от телохранителите и бързоходците, доведе ги при себе си в дома Господен, сключи с тях договор, взе от тях клетва в дома Господен и им показа царския син;

<br><b>[11:5]</b>&nbsp; и даде им заповед, като каза: ето какво ще направите: едната третина от вас, които дохождате в събота, ще стоите на стража при царския дом;

<br><b>[11:6]</b>&nbsp; другата третина - при Сурски порти; и третата третина - при портите зад телохранителите, и ще стоите на стража в дома, да не стане насилие.

<br><b>[11:7]</b>&nbsp; И две части от вас, от всички, които си отиват в събота, ще стоят на стража при дома Господен, за царя;

<br><b>[11:8]</b>&nbsp; и заобиколете царя от всички страни, всеки с оръжието си в ръка; който и да влезе в редовете, да бъде убит; и бъдете при царя, кога излиза и кога влиза.

<br><b>[11:9]</b>&nbsp; Стотниците направиха всичко, що заповяда свещеник Иодай; всеки взе людете си, които дохождаха в събота и които си отиваха в събота, и дойдоха при свещеник Иодая.

<br><b>[11:10]</b>&nbsp; И свещеникът раздаде на стотниците копията и щитовете цар Давидови, които се намираха в дома Господен.

<br><b>[11:11]</b>&nbsp; И застанаха бързоходците, всеки с оръжие в ръка, от дясната страна на дома до лявата страна на дома, при жертвеника и при дома около царя.

<br><b>[11:12]</b>&nbsp; Тогава Иодай изведе царския син, тури му царски венец и накити, възцариха го, и го помазаха, ръкопляскаха и викаха: да живее царят!

<br><b>[11:13]</b>&nbsp; Чу Готолия гласа на разтърчалия се народ и отиде при народа в дома Господен.

<br><b>[11:14]</b>&nbsp; И гледа: ето, царят стои на възвишението, според обичая, и князете и тръбите до царя; целият народ на страната се весели, и тръбят с тръби. Готолия раздра дрехите си и завика: съзаклятие, съзаклятие!

<br><b>[11:15]</b>&nbsp; Свещеник Иодай заповяда на стотниците, началници на войската, и им каза: изведете я извън редовете, а който тръгне подире й, убивайте го с меч, защото свещеникът си мислеше да не би да я убият в дома Господен.

<br><b>[11:16]</b>&nbsp; Направиха й място, и тя мина през конския вход за царския двор, и там биде убита.

<br><b>[11:17]</b>&nbsp; И сключи Иодай завет между Господа и между царя и народа, да бъдат те народ Господен, и между царя и народа.

<br><b>[11:18]</b>&nbsp; Тогава целият народ на страната отиде в дома на Ваала, събориха жертвениците му, и кумирите му съвсем разбиха, и Вааловия жрец Матан убиха пред жертвениците. И свещеникът установи надзорничество над дома Господен.

<br><b>[11:19]</b>&nbsp; И взе стотниците и телохранителите и бързоходците и целия народ на страната, и придружиха царя от дома Господен, и отидоха по пътя през телохранителските порти в царския дом; и той седна на царския престол.

<br><b>[11:20]</b>&nbsp; Целият народ на страната се весели, и градът се успокои. А Готолия убиха с меч в царския дом.

<br><b>[11:21]</b>&nbsp; Иоас беше на седем години, когато се възцари.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
12
</font> </b></td> </tr> </table></center>
<br><b>[12:1]</b>&nbsp; В седмата година на Ииуя се възцари Иоас и царува в Иерусалим четирийсет години. Майка му се казваше Цивия, от Вирсавия.

<br><b>[12:2]</b>&nbsp; И Иоас вършеше, каквото беше угодно пред очите на Господа, през всичките си дни, докле го поучаваше свещеник Иодай;

<br><b>[12:3]</b>&nbsp; само оброчищата не бяха премахнати; народът още принасяше жертви и кадеше по оброчищата.

<br><b>[12:4]</b>&nbsp; И каза Иоас на свещениците: всичкото посвещавано сребро, което принасят в дома Господен, среброто от ония, които биват преброявани, среброто, което се внася за всяка душа според оценката, - всичкото сребро, колкото всекиму сърце дава, да се донесе в дома Господен;

<br><b>[12:5]</b>&nbsp; нека свещениците го прибират, всеки от своя познат, и нека поправят повреденото в храма, навред, дето се намери повреда.

<br><b>[12:6]</b>&nbsp; Но понеже до двайсет и третата година на цар Иоаса свещениците не поправяха повредите в храма,

<br><b>[12:7]</b>&nbsp; цар Иоас повика свещеник Иодая и свещениците и им каза: защо не поправяте повредите в храма? Отсега няма вече да прибирате сребро от своите познати, а ще го оставяте за поправка на повредите в храма.

<br><b>[12:8]</b>&nbsp; И свещениците се съгласиха да не прибират вече у себе си сребро от народа за поправка на повредите в храма.

<br><b>[12:9]</b>&nbsp; Тогава свещеник Иодай взе едно ковчеже, направи отгоре му отвор и го сложи до жертвеника отдясно, дето влизаха в дома Господен. И свещениците, които стояха на стража при прага, пущаха там всичкото сребро, което се внасяше в дома Господен.

<br><b>[12:10]</b>&nbsp; И колчем виждаха, че има много сребро в ковчежето, дохождаше царският писар и първосвещеникът, и завързваха в торби, и преброяваха среброто, което се намереше в дома Господен,

<br><b>[12:11]</b>&nbsp; и преброеното сребро предаваха в ръцете на отредените при дома Господен разпоредници, а те го харчеха по дърводелци и градежници, които работеха в дома Господен,

<br><b>[12:12]</b>&nbsp; и по зидари, и по каменоделци, и за купуване дървета и дялани камъни, за поправка на повредите в дома Господен, и за всичко, що се харчеше за поддържане на храма.

<br><b>[12:13]</b>&nbsp; Но за дома Господен не бидоха направени сребърни блюда, щипци, чаши за ръсене, тръби, - никакви златни съдове, и сребърни съдове не бидоха направени от среброто, което се внасяше в дома Господен,

<br><b>[12:14]</b>&nbsp; а го предаваха на разпоредниците, и те поправяха с него дома Господен.

<br><b>[12:15]</b>&nbsp; И не искаха сметка от ония, на които поверяваха среброто за раздаване на разпоредниците, защото те постъпваха честно.

<br><b>[12:16]</b>&nbsp; Среброто от жертва за вина и среброто от жертва за грях не се внасяше в дома Господен: то беше за свещениците.

<br><b>[12:17]</b>&nbsp; Тогава сирийският цар Азаил тръгна в поход, отиде да воюва против Гет, и го превзе; па намисли след това Азаил да иде против Иерусалим.

<br><b>[12:18]</b>&nbsp; Но иудейският цар Иоас взе всичко пожертвувано, което бяха пожертвували на храма негови отци, иудейските царе Иосафат, Иорам и Охозия, и което сам бе пожертвувал, и всичкото злато, намерено в съкровищниците в дома Господен и на царския дом, и прати на сирийския цар Азаил; и тоя се оттегли от Иерусалим.

<br><b>[12:19]</b>&nbsp; Останалото за Иоаса и за всичко, което той извърши, е описано в летописите на иудейските царе.

<br><b>[12:20]</b>&nbsp; И въстанаха слугите му, направиха съзаклятие и убиха Иоаса в дома Мило, на пътя за Сила.

<br><b>[12:21]</b>&nbsp; Убиха го слугите му: Иозакар, син на Шимеата, и Иехозавад, син на Шомера, и той умря, и го погребаха при отците му в Давидовия град. И вместо него се възцари син му Амасия.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
13
</font> </b></td> </tr> </table></center>
<br><b>[13:1]</b>&nbsp; В двайсет и третата година на Иоаса, син на иудейския цар Охозия, се възцари над Израиля в Самария Ииуевият син Иоахаз, и царува седемнайсет години;

<br><b>[13:2]</b>&nbsp; той вършеше, каквото беше неугодно пред очите на Господа, и ходеше в греховете на Наватовия син Иеровоам, който бе вкарал в грях Израиля, и не отстъпваше от тях.

<br><b>[13:3]</b>&nbsp; И разпали се гневът на Господа против Израиля, и Той ги предаваше в ръката на сирийския цар Азаил и в ръката на Азаиловия син Венадад, през всички дни.

<br><b>[13:4]</b>&nbsp; Иоахаз се помоли пред лицето на Господа, и Господ го чу, защото видя притеснението на израилтяните, как ги притесняваше сирийският цар.

<br><b>[13:5]</b>&nbsp; И Господ даде на израилтяните избавител, и те се отърваха от ръката на сирийци, и живееха Израилевите синове в шатрите си, както вчера и завчера.

<br><b>[13:6]</b>&nbsp; Обаче не отстъпваха от греховете на дома на Иеровоама, който бе вкарал в грях Израиля; ходеха в тях, и дъбравата стоеше в Самария.

<br><b>[13:7]</b>&nbsp; На Иоахаза остана войска само петдесет конника, десет колесници и десет хиляди пешаци, защото сирийският цар ги беше изтребил и преобърнал в прах, който се тъпче.

<br><b>[13:8]</b>&nbsp; Останалото за Иоахаза и за всичко, което той извърши, и за юнашките му подвизи, е описано в летописите на израилските царе.

<br><b>[13:9]</b>&nbsp; И почина Иоахаз при отците си, и го погребаха в Самария. И вместо него се възцари син му Иоас.

<br><b>[13:10]</b>&nbsp; Иоахазовият син Иоас се възцари над Израиля в Самария в трийсет и седмата година на иудейския цар Иоас, царува шестнайсет години

<br><b>[13:11]</b>&nbsp; и вършеше, каквото беше неугодно пред очите на Господа; не отстъпваше ни от един от греховете на Наватовия син Иеровоам, който бе вкарал в грях Израиля, но ходеше в тях.

<br><b>[13:12]</b>&nbsp; Останалото за Иоаса и за всичко, което той извърши, и за юнашките му подвизи, как воюва с иудейския цар Амасия, е описано в летописите на израилските царе.

<br><b>[13:13]</b>&nbsp; И почина Иоас при отците си, а на престола му седна Иеровоам. Иоас биде погребан в Самария, при израилските царе.

<br><b>[13:14]</b>&nbsp; Елисей се разболя от болест, от която после и умря. Дойде при него израилският цар Иоас, плака над него, думайки: отче мой, отче мой, колесница на Израиля и негова конница!

<br><b>[13:15]</b>&nbsp; И каза му Елисей: вземи лък и стрели. И той взе лък и стрели.

<br><b>[13:16]</b>&nbsp; И каза на израилския цар: тури ръката си на лъка. И той си тури ръката. Тогава Елисей сложи ръцете си върху царевите ръце

<br><b>[13:17]</b>&nbsp; и рече: отвори прозореца към изток. И той отвори. Каза му Елисей: стреляй. И той стрелна. И каза: тая стрела за избавление е от Господа, тя е избавителна стрела против Сирия, и ти ще поразиш до крак сирийците в Афек.

<br><b>[13:18]</b>&nbsp; И каза (Елисей): вземи стрели. И той взе. Каза пак на израилския цар: удари в земята. И той удари три пъти и спря.

<br><b>[13:19]</b>&nbsp; И разгневи му се Божият човек и каза: трябваше да удариш пет или шест пъти, тогава щеше да разбиеш досущ сирийци, а сега ще поразиш сирийци само три пъти.

<br><b>[13:20]</b>&nbsp; Умря Елисей и го погребаха. И на другата година моавски пълчища нахлуха в страната.

<br><b>[13:21]</b>&nbsp; И ето, когато погребваха един човек, погребвачите, като видяха това пълчище, хвърлиха тоя човек в Елисеевия гроб, и той, като падна, допря се до Елисеевите кости, оживя и се изправи на нозете си.

<br><b>[13:22]</b>&nbsp; Сирийският цар Азаил притесняваше израилтяните през всички дни на Иоахаза.

<br><b>[13:23]</b>&nbsp; Но Господ се смили над тях и ги помилува; обърна се към тях поради завета Си с Авраама, Исаака и Иакова, и не иска да ги изтреби, и не ги отхвърли от лицето Си доднес.

<br><b>[13:24]</b>&nbsp; Сирийският цар Азаил умря, и вместо него се възцари син му Венадад.

<br><b>[13:25]</b>&nbsp; Иоахазовият син Иоас взе назад от ръцете на Азаиловия син Венадад градовете, които той бе превзел с война от ръцете на баща му Иоахаз. Три пъти го разби Иоас, и върна Израилевите градове.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
14
</font> </b></td> </tr> </table></center>
<br><b>[14:1]</b>&nbsp; Във втората година на Иоаса, син на израилския цар Иоахаза, се възцари Амасия, син на иудейския цар Иоас;

<br><b>[14:2]</b>&nbsp; той беше на двайсет и пет години, когато се възцари, и царува двайсет и девет години в Иерусалим. Майка му се казваше Иехоадан, от Иерусалим.

<br><b>[14:3]</b>&nbsp; И вършеше той, каквото беше угодно пред очите на Господа, но не тъй, както неговият отец Давид; във всичко той постъпваше като баща си Иоаса.

<br><b>[14:4]</b>&nbsp; Само оброчищата не бяха премахнати: народът още принасяше жертви и кадеше по оброчищата.

<br><b>[14:5]</b>&nbsp; Когато закрепна царството в ръцете му, той уби слугите си, които бяха убили царя, баща му.

<br><b>[14:6]</b>&nbsp; Но децата на убийците не уби, защото е писано в книгата на Моисеевия закон, в която Господ заповяда, думайки: бащите да не бъдат наказвани със смърт заради децата, и децата не трябва да бъдат наказвани със смърт зарад бащите, а всеки трябва да се наказва със смърт за своето престъпление.

<br><b>[14:7]</b>&nbsp; Той порази десет хиляди идумейци в Солния дол, и взе града Села с война, и му даде име Иоктеил, което си остана и доднес.

<br><b>[14:8]</b>&nbsp; Тогава Амасия изпрати пратеници до Иоаса, израилски цар, син на Иоахаза, Ииуев син, да кажат: излез да се видим лице с лице.

<br><b>[14:9]</b>&nbsp; Тогава израилският цар Иоас прати до Амасия, иудейски цар, да кажат: трън ливански пратил при кедра ливански да каже: дай дъщеря си за жена на сина ми. Но минали диви зверове ливански и стъпкали тоя трън.

<br><b>[14:10]</b>&nbsp; Ти порази идумейци, и сърцето ти се възгордя. Превъзнасяй се и стой у дома си. За какво ти е да предизвикваш разпра за твоя злочестина? Ще паднеш ти и Иуда с тебе.

<br><b>[14:11]</b>&nbsp; Ала Амасия не послуша. Тогава Иоас, цар израилски, излезе, и се видяха лице с лице, той и Амасия, цар иудейски, във Ветсамис, що е в Иудея.

<br><b>[14:12]</b>&nbsp; Иудеите бидоха разбити от израилтяните, и се разбягаха по шатрите си.

<br><b>[14:13]</b>&nbsp; Израилският цар Иоас хвана във Ветсамис иудейския цар Амасия, син на Иоаса, Охозиев син, дойде в Иерусалим и събори четиристотин лакти от иерусалимската стена - от Ефремови порти до ъгловите порти.

<br><b>[14:14]</b>&nbsp; И взе всичкото злато и сребро и всички съдове, каквито се намериха в дома Господен и в съкровищниците на царския дом, и заложници, и се върна в Самария.

<br><b>[14:15]</b>&nbsp; Останалото за Иоаса, което той извърши, и за юнашките му подвизи, и как той воюва с иудейския цар Амасия, е описано в летописите на израилските царе.

<br><b>[14:16]</b>&nbsp; И почина Иоас при отците си, и биде погребан в Самария, при израилските царе. Вместо него се възцари син му Иеровоам.

<br><b>[14:17]</b>&nbsp; Амасия, син Иоасов, цар иудейски, живя подир смъртта на Иоахазовия син Иоас, цар израилски, петнайсет години.

<br><b>[14:18]</b>&nbsp; Останалите дела на Амасия са записани в летописите на иудейските царе.

<br><b>[14:19]</b>&nbsp; И направиха съзаклятие против него в Иерусалим, и той избяга в Лахис. Проводиха по него в Лахис, и там го убиха.

<br><b>[14:20]</b>&nbsp; Донесоха го на коне, и биде погребан в Иерусалим при отците си, в Давидовия град.

<br><b>[14:21]</b>&nbsp; Целият народ иудейски взе Азария, който беше на шестнайсет години, и го възцариха вместо баща му Амасия.

<br><b>[14:22]</b>&nbsp; Той застрои Елат и го върна на Иуда, след като царят, баща му, почина при отците си.

<br><b>[14:23]</b>&nbsp; Израилският цар Иеровоам, син Иоасов, се възцари в Самария в петнайсетата година на иудейския цар Амасия, Иоасов син, царува четирийсет и една години,

<br><b>[14:24]</b>&nbsp; и вършеше, каквото беше неугодно пред очите на Господа: не отстъпваше ни от един грях на Наватовия син Иеровоама, който бе вкарал в грях Израиля.

<br><b>[14:25]</b>&nbsp; Той възстанови границите на Израиля от входа в Емат до пустинното море, според словото на Господа, Бога Израилев, което Той бе изрекъл чрез раба Си Аматиевия син Иона, пророк от Гатхефер,

<br><b>[14:26]</b>&nbsp; защото Господ видя неволята на Израиля, толкова горка, че нямаше ни затворен, ни свободен, който да бъде помощник у Израиля.

<br><b>[14:27]</b>&nbsp; И не иска Господ да изкорени името на израилтяните от поднебесието, и ги избави чрез ръката на Иоасовия син Иеровоама.

<br><b>[14:28]</b>&nbsp; Останалото за Иеровоама и за всичко, що е извършил, и за юнашките му подвизи, как е воювал и как е възвърнал на Израиля Дамаск и Емат, който беше на Иуда, е описано в летописите на израилските царе.

<br><b>[14:29]</b>&nbsp; И почина Иеровоам при отците си, при израилските царе. И вместо него се възцари син му Захария.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
15
</font> </b></td> </tr> </table></center>
<br><b>[15:1]</b>&nbsp; Иудейският цар Азария, син Амасиев, се възцари в двайсет и седмата година на израилския цар Иеровоама;

<br><b>[15:2]</b>&nbsp; той беше на шестнайсет години, когато се възцари, и петдесет и две години царува в Иерусалим. Майка му се казваше Иехолия, от Иерусалим.

<br><b>[15:3]</b>&nbsp; Той вършеше, каквото беше угодно в очите на Господа, тъкмо както постъпваше баща му Амасия.

<br><b>[15:4]</b>&nbsp; Само оброчищата не бяха премахнати: народът още принасяше жертви и кадеше по оброчищата.

<br><b>[15:5]</b>&nbsp; Господ порази царя, и той беше болен от проказа до деня на смъртта си и живееше в отделен дом. А царевият син Иотам началствуваше над двореца и управляваше народа на страната.

<br><b>[15:6]</b>&nbsp; Останалото за Азария и за всичко, що е той извършил, е описано в летописите на иудейските царе.

<br><b>[15:7]</b>&nbsp; И почина Азария при отците си, и го погребаха при отците му в Давидовия град. А вместо него се възцари син му Иотам.

<br><b>[15:8]</b>&nbsp; Захария, син на Иеровоама, се възцари над Израиля в Самария в трийсет и осмата година на иудейския цар Азария и царува шест месеца.

<br><b>[15:9]</b>&nbsp; Той вършеше, каквото беше неугодно пред очите на Господа, както правеха бащите му: не отстъпваше от греховете на Наватовия син Иеровоама, който бе вкарал в грях Израиля.

<br><b>[15:10]</b>&nbsp; Селум, син на Иависа, направи съзаклятие против него, удари го пред народа и го уби, па се възцари вместо него.

<br><b>[15:11]</b>&nbsp; Останалото за Захария е описано в летописите на израилските царе.

<br><b>[15:12]</b>&nbsp; Такова беше словото на Господа, което Той бе казал на Ииуя, думайки: синовете ти ще седят на Израилевия престол до четвърта рода. Тъй и стана.

<br><b>[15:13]</b>&nbsp; Иависовият син Селум се възцари в трийсет и деветата година на иудейския цар Азария и царува в Самария един месец.

<br><b>[15:14]</b>&nbsp; Тогава Менаим, син на Гадия от Тирца, тръгна и дойде в Самария, удари Иависовия син Селума в Самария, уби го и се възцари вместо него.

<br><b>[15:15]</b>&nbsp; Останалото за Селума и за съзаклятието му, което той направи, е описано в летописите на израилските царе.

<br><b>[15:16]</b>&nbsp; Менаим порази Типсах и всички, които бяха в него и в пределите му, като захванеш от Тирца, задето градът не отвори портите, разби го, и всички в него непразни жени разсече.

<br><b>[15:17]</b>&nbsp; Менаим, син Гадиев, се възцари над Израиля в трийсет и деветата година на иудейския цар Азария и царува десет години в Самария;

<br><b>[15:18]</b>&nbsp; той вършеше, каквото беше неугодно пред очите на Господа; не отстъпваше от греховете на Наватовия син Иеровоама, който бе вкарал в грях Израиля, през всичките си дни.

<br><b>[15:19]</b>&nbsp; Тогава асирийският цар Фул нападна земята (Израилева). И Менаим даде на Фула хиляда таланта сребро, за да бъдат ръцете му за него и да утвърди царството в своя ръка.

<br><b>[15:20]</b>&nbsp; Менаим разхвърли това сребро върху израилтяните, върху всички богати люде, по петдесет сикли сребро на всеки човек, за да ги даде на асирийския цар. И върна се назад асирийският цар, и не остана там в земята.

<br><b>[15:21]</b>&nbsp; Останалото за Менаима и за всичко, що е той извършил, е описано в летописите на израилските царе.

<br><b>[15:22]</b>&nbsp; И почина Менаим при отците си. И вместо него се възцари син му Факия.

<br><b>[15:23]</b>&nbsp; Менаимовият син Факия се възцари над Израиля в Самария в петдесетата година на иудейския цар Азария и царува две години;

<br><b>[15:24]</b>&nbsp; той вършеше, каквото беше неугодно пред очите на Господа: не отстъпваше от греховете на Наватовия син Иеровоама, който бе вкарал в грях Израиля.

<br><b>[15:25]</b>&nbsp; Против него направи съзаклятие Факей, син на Ремалия, негов велможа, нападна го в Самария, в покоите на царския дом, с Аргов и Арие, имайки със себе си и петдесет души галаадци, уби го и се възцари вместо него.

<br><b>[15:26]</b>&nbsp; Останалото за Факея и за всичко, що е той извършил, е описано в летописите на израилските царе.

<br><b>[15:27]</b>&nbsp; Ремалиевият син Факей се възцари над Израиля в Самария в петдесет и втората година на иудейския цар Азария и царува двайсет години;

<br><b>[15:28]</b>&nbsp; той вършеше, каквото беше неугодно пред очите на Господа: не отстъпваше от греховете на Наватовия син Иеровоама, който бе вкарал в грях Израиля.

<br><b>[15:29]</b>&nbsp; В дните на израилския цар Факея дойде асирийският цар Теглатфеласар, превзе Ион, Авел-Бет-Мааха, Ианох, Кедес, Асор, Галаад, Галилея и цялата Нефталимова земя, и пресели жителите им в Асирия.

<br><b>[15:30]</b>&nbsp; Осия, син на Ила, направи съзаклятие против Ремалиевия син Факей, удари го и го уби, па се възцари вместо него в двайсетата година на Озиевия син Иоатам.

<br><b>[15:31]</b>&nbsp; Останалото за Факея и за всичко, що той е извършил, е описано в летописите на израилските царе.

<br><b>[15:32]</b>&nbsp; Иоатам, син на иудейския цар Озия, се възцари във втората година на Ремалиевия син Факей, цар израилски;

<br><b>[15:33]</b>&nbsp; той беше на двайсет и пет години, когато се възцари, и царува в Иерусалим шестнайсет години. Майка му се казваше Иеруша, Садокова дъщеря.

<br><b>[15:34]</b>&nbsp; Той вършеше, каквото беше угодно пред очите на Господа: във всичко постъпваше тъй, както постъпваше баща му Озия.

<br><b>[15:35]</b>&nbsp; Само оброчищата не бяха премахнати: народът още принасяше жертви и кадеше по оброчищата. Той построи горните порти при дома Господен.

<br><b>[15:36]</b>&nbsp; Останалото за Иоатама и за всичко, що е извършил, е описано в летописите на иудейските царе.

<br><b>[15:37]</b>&nbsp; В ония дни Господ начена да праща в Иудея сирийския цар Рецина и Ремалиевия син Факея.

<br><b>[15:38]</b>&nbsp; И почина Иоатам при отците си, и биде погребан при отците си в града на отца си Давида. И вместо него се възцари син му Ахаз.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
16
</font> </b></td> </tr> </table></center>
<br><b>[16:1]</b>&nbsp; Ахаз, син на иудейския цар Иоатам, се възцари в седемнайсетата година на Ремалиевия син Факей;

<br><b>[16:2]</b>&nbsp; Ахаз беше на двайсет години, когато се възцари; той царува шестнайсет години в Иерусалим, и не вършеше, каквото беше угодно пред очите на Господа, своя Бог, като отца си Давида,

<br><b>[16:3]</b>&nbsp; но ходеше по пътя на израилските царе, и дори сина си през огън прекара, подражавайки гнусотиите на народите, които Господ бе пропъдил отпред лицето на Израилевите синове,

<br><b>[16:4]</b>&nbsp; принасяше жертви и кадеше по оброчища и по могили и под всяко сенчесто дърво.

<br><b>[16:5]</b>&nbsp; Тогава сирийският цар Рецин и Ремалиевият син Факей, цар израилски, потеглиха против Иерусалим, за да го завладеят, и държаха Ахаза в обсада, но не можаха да надвият.

<br><b>[16:6]</b>&nbsp; В онова време сирийският цар Рецин възвърна на Сирия Елат и изгони иудеите от Елат; и идумейци влязоха в Елат, дето живеят и доднес.

<br><b>[16:7]</b>&nbsp; Ахаз прати пратеници до асирийския цар Теглатфеласар в Дамаск да кажат: аз съм твой раб и твой син; дойди и ме защити от ръката на сирийския цар и от ръката на израилския цар, които са се дигнали против мен.

<br><b>[16:8]</b>&nbsp; Ахаз взе сребро и злато, колкото се намери в дома Господен и в съкровищниците на царския дом, и го прати дар на асирийския цар.

<br><b>[16:9]</b>&nbsp; Асирийският цар го послуша: и отиде асирийският цар в Дамаск, превзе го и пресели жителите му в Кир, а Рецина уби.

<br><b>[16:10]</b>&nbsp; Цар Ахаз отиде да посрещне асирийския цар Теглатфеласар в Дамаск и видя жертвеника, който беше в Дамаск, и прати цар Ахаз на свещеник Урия образа на жертвеника и чертежа на цялата му направа.

<br><b>[16:11]</b>&nbsp; А свещеник Урия съгради жертвеник по образеца, който цар Ахаз прати от Дамаск; това направи свещеник Урия, преди да пристигне от Дамаск цар Ахаз.

<br><b>[16:12]</b>&nbsp; Дойде царят от Дамаск, видя жертвеника, доближи се той до жертвеника и принесе върху него жертва;

<br><b>[16:13]</b>&nbsp; и изгори всесъжението си и хлебния принос, извърши възлиянието си и поръси жертвеника с кръвта на мирната си жертва.

<br><b>[16:14]</b>&nbsp; А медния жертвеник, който беше пред лицето Господне, премести от предната страна на храма, от мястото между новия жертвеник и дома Господен, и го тури отстрани на тоя жертвеник към север.

<br><b>[16:15]</b>&nbsp; И заповяда цар Ахаз на свещеник Урия и каза: върху големия жертвеник изгаряй утринното всесъжение и вечерния хлебен принос, всесъжението от царя и хлебния принос от него, всесъжението от всички люде на страната и хлебния принос от тях, и възлиянието от тях, и ръси жертвеника с кръвта на всяко всесъжение и с кръвта на всяка жертва, а медният жертвеник да остане, докато аз реша.

<br><b>[16:16]</b>&nbsp; Свещеник Урия направи всичко тъй, както заповяда цар Ахаз.

<br><b>[16:17]</b>&nbsp; И строши цар Ахаз краищниците на подставките, сне от тях умивалниците, сне и морето от медните волове, които бяха под него, и го постави на каменен под.

<br><b>[16:18]</b>&nbsp; И вдигна покрития съботен вход, който бе построен при храма, и външния царски вход в дома Господен, заради асирийския цар.

<br><b>[16:19]</b>&nbsp; Останалото за Ахаза, що е той извършил, е описано в летописите на иудейските царе.

<br><b>[16:20]</b>&nbsp; И почина Ахаз при отците си, и биде погребан при отците си в Давидовия град. И вместо него се възцари син му Езекия.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
17
</font> </b></td> </tr> </table></center>
<br><b>[17:1]</b>&nbsp; Осия, син на Ила, се възцари в Самария над Израиля в дванайсетата година на иудейския цар Ахаз, царува девет години

<br><b>[17:2]</b>&nbsp; и вършеше каквото беше неугодно пред очите на Господа, ала не тъй, както израилските царе, които бяха преди него.

<br><b>[17:3]</b>&nbsp; Против него излезе асирийският цар Салманасар, и Осия му стана подвластен и му даваше данък.

<br><b>[17:4]</b>&nbsp; Асирийският цар забеляза в Осия измяна, защото тоя бе пращал пратеници при египетския цар Сигор и не даваше данъка на асирийския цар всяка година; тогава асирийският цар го взе под стража и го затвори в тъмница.

<br><b>[17:5]</b>&nbsp; И подигна се асирийският цар против цялата страна, приближи до Самария и я държа в обсада три години.

<br><b>[17:6]</b>&nbsp; В деветата година на Осия асирийският цар превзе Самария, пресели израилтяните в Асирия и ги засели в Халах и в Хавор, при река Гозан, и в мидийските градове.

<br><b>[17:7]</b>&nbsp; А това стана, защото Израилевите синове почнаха да грешат пред Господа, своя Бог, Който ги изведе из Египетската земя, изпод ръката на египетския цар-фараон, и взеха да почитат други богове,

<br><b>[17:8]</b>&nbsp; и почнаха да постъпват според обичаите на народите, които Господ бе прогонил отпред лицето на Израилевите синове, и според обичаите на израилските царе, както те постъпваха;

<br><b>[17:9]</b>&nbsp; и почнаха Израилевите синове да вършат работи, неугодни на Господа, своя Бог, издигнаха си оброчища по всичките си градове, като захванеш от стражарска кула до укрепен град,

<br><b>[17:10]</b>&nbsp; и поставиха си статуи и образи на Астарта върху всяка висока могила и под всяко сенчесто дърво,

<br><b>[17:11]</b>&nbsp; па наченаха да извършват там кадения по всички оброчища, както народите, които бе прогонил от тях Господ, и правеха лоши работи, които прогневяваха Господа,

<br><b>[17:12]</b>&nbsp; и служеха на идолите, за които им бе говорил Господ: не вършете това.

<br><b>[17:13]</b>&nbsp; Тогава Господ чрез всичките Си пророци, чрез всеки ясновидец предпазваше Израиля и Иуда, думайки: върнете се от лошите си пътища и пазете заповедите Ми, наредбите Ми, според всичкото учение, което съм заповядал на отците ви, и което съм ви предал чрез Моите раби, пророците.

<br><b>[17:14]</b>&nbsp; Но те не слушаха и останаха твърдоглави, каквито бяха твърдоглави бащите им, които не вярваха в Господа, своя Бог;

<br><b>[17:15]</b>&nbsp; те презираха наредбите Му и завета Му, който Той бе сключил с отците им, и откровенията Му, с каквито ги бе предпазвал, и тръгнаха подир суетата - станаха суетни - и подир околните народи, за които Господ им бе заповядал да не постъпват като тях;

<br><b>[17:16]</b>&nbsp; те оставиха всички заповеди на Господа, своя Бог, направиха си излети образи на два телеца, направиха си и дъбрава, покланяха се на цялото небесно воинство, служеха на Ваала,

<br><b>[17:17]</b>&nbsp; прекарваха през огън синовете си и дъщерите си, гадаеха и правеха магии, и предадоха се да вършат, каквото беше неугодно пред очите на Господа, и да Го разгневяват.

<br><b>[17:18]</b>&nbsp; Затова Господ силно се разгневи на израилтяните и ги отхвърли от лицето Си. Не остана никой, освен едно Иудино коляно.

<br><b>[17:19]</b>&nbsp; Но и Иуда не пазеше заповедите на Господа, своя Бог, и постъпваше според обичаите на израилтяните, както тия постъпваха.

<br><b>[17:20]</b>&nbsp; И Господ се отвърна от всички потомци на Израиля, унизи ги и ги предаваше в ръцете на грабители и, най-сетне, ги отхвърли от лицето Си.

<br><b>[17:21]</b>&nbsp; Израилтяните се бяха отцепили от Давидовия дом и бяха възцарили Наватовия син Иеровоам. Иеровоам отклони израилтяните от Господа и ги вкара в голям грях.

<br><b>[17:22]</b>&nbsp; И синовете Израилеви ходеха по всички грехове на Иеровоама, каквито той правеше, и не отстъпваха от тях,

<br><b>[17:23]</b>&nbsp; докле Господ не отхвърли Израиля от лицето Си, както бе говорил чрез всичките Си раби, пророците. И Израил биде преселен от земята си в Асирия, дето е и доднес.

<br><b>[17:24]</b>&nbsp; Асирийският цар преведе люде от Вавилон, и от Хута, и от Ава, и от Емат, и от Сепарваим и ги засели в самарийските градове, вместо Израилевите синове. И те владееха Самария и почнаха да живеят в градовете й.

<br><b>[17:25]</b>&nbsp; И понеже в началото на своето живеене там те не почитаха Господа, то Господ им напращаше лъвове, които ги погубваха.

<br><b>[17:26]</b>&nbsp; Обадиха на асирийския цар и казаха: народите, които си преселил и заселил в самарийските градове, не знаят закона на Бога на тая страна, и затова Той им напраща лъвове, и ето, те ги погубват, защото не знаят закона на Бога на оная страна.

<br><b>[17:27]</b>&nbsp; И асирийският цар заповяда и каза: пратете там едного от свещениците, които изселихте оттам; нека иде и живее там, и той ще ги просвети в закона на Бога на оная страна.

<br><b>[17:28]</b>&nbsp; И дойде един от свещениците, които бяха изселени от Самария, и живееше във Ветил, и ги учеше, как да почитат Господа.

<br><b>[17:29]</b>&nbsp; При това всеки народ си направи и свои богове и ги тури в капища по оброчищата, каквито самаряните си бяха направили, - всеки народ в градовете си, дето живееше:

<br><b>[17:30]</b>&nbsp; вавилонци направиха Сукот-Бенот, кутийци направиха Нергал, ематци направиха Ашима,

<br><b>[17:31]</b>&nbsp; авийци направиха Нивхаз и Тартак, а сепарваимци изгориха в огън синовете си в чест на Адрамелеха и Анамелеха, богове сепарваимски.

<br><b>[17:32]</b>&nbsp; Между това почитаха и Господа и туриха из средата си свещеници по оброчищата, и те им служеха по оброчищните капища.

<br><b>[17:33]</b>&nbsp; Те почитаха Господа и на боговете си служеха по обичая на народите, изсред които ги изселиха.

<br><b>[17:34]</b>&nbsp; Те постъпват и доднес по прежните си обичаи: не се боят от Господа и не постъпват по наредбите, по обредите, по закона и по заповедите, що Господ даде на синовете на Иакова, комуто даде име Израил.

<br><b>[17:35]</b>&nbsp; Господ сключи с тях завет и им заповяда, думайки: не почитайте други богове и не им се покланяйте, недейте им служи и недейте им принася жертви,

<br><b>[17:36]</b>&nbsp; а Господа, Който ви изведе из Египетската земя с велика сила и простряна мишца, Него почитайте, Нему се покланяйте и Нему принасяйте жертви;

<br><b>[17:37]</b>&nbsp; уставите и наредбите, закона и заповедите, които Той ви написа, залягайте да ги изпълнявате през всички дни, и не почитайте други богове;

<br><b>[17:38]</b>&nbsp; не забравяйте завета, който съм сключил с вас, и не почитайте други богове;

<br><b>[17:39]</b>&nbsp; почитайте само Господа, вашия Бог, и Той ще ви избави от ръцете на всичките ви врагове.

<br><b>[17:40]</b>&nbsp; Но те не послушаха, а постъпваха според прежните си обичаи.

<br><b>[17:41]</b>&nbsp; Тия народи почитаха Господа, но и на своите истукани служеха. Па и децата им и внуците им доднес постъпват тъй, както постъпваха бащите им.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
18
</font> </b></td> </tr> </table></center>
<br><b>[18:1]</b>&nbsp; В третата година на Осия, син на Ила, цар израилски, се възцари Езекия, син на иудейския цар Ахаз.

<br><b>[18:2]</b>&nbsp; Той беше на двайсет и пет години, когато се възцари, и царува двайсет и девет години в Иерусалим; майка му се казваше Ави, дъщеря на Захария.

<br><b>[18:3]</b>&nbsp; Той вършеше, каквото беше угодно пред очите на Господа, по всичко тъй, както правеше неговият отец Давид.

<br><b>[18:4]</b>&nbsp; Той премахна оброчищата, изпочупи статуите, изсече дъбравата и унищожи медната змия, която Моисей бе направил; защото дори до ония дни Израилевите синове й кадяха и я наричаха Нехущан.

<br><b>[18:5]</b>&nbsp; На Господа, Бога Израилев, той се уповаваше; и като него нямаше между всички иудейски царе - и подир него и преди него.

<br><b>[18:6]</b>&nbsp; Той се привърза към Господа, не отстъпваше от Него и пазеше заповедите Му, които Господ бе дал на Моисея.

<br><b>[18:7]</b>&nbsp; И Господ беше с него: навред, дето и да ходеше, той постъпваше благоразумно. И отметна се той от асирийския цар и престана да му служи.

<br><b>[18:8]</b>&nbsp; Той порази филистимци до Газа и в нейните предели: от стражарска кула до укрепен град.

<br><b>[18:9]</b>&nbsp; В четвъртата година на цар Езекия, сиреч в седмата година на Осия, син на Ила, цар израилски, асирийският цар Салманасар потегли против Самария, обсади я

<br><b>[18:10]</b>&nbsp; и след три години я превзе, - в шестата година на Езекия, сиреч в деветата година на израилския цар Осия биде превзета Самария.

<br><b>[18:11]</b>&nbsp; И асирийският цар пресели израилтяните в Асирия, и ги засели в Халах и Хавор, при река Дозан, и в мидийските градове,

<br><b>[18:12]</b>&nbsp; защото те не слушаха гласа на Господа, своя Бог, и престъпиха завета Му: всичко, що бе заповядал Моисей, раб Господен, те нито слушаха, нито изпълняваха.

<br><b>[18:13]</b>&nbsp; В четиринайсетата година на цар Езекия асирийският цар Сенахирим потегли против всички укрепени градове на Иуда и ги превзе.

<br><b>[18:14]</b>&nbsp; Тогава иудейският цар Езекия прати до асирийския цар в Лахис да кажат: виновен съм; иди си от мене; каквото ми наложиш, ще внеса. И асирийският цар наложи на иудейския цар Езекия триста таланта сребро и трийсет таланта злато.

<br><b>[18:15]</b>&nbsp; И Езекия даде всичкото сребро, каквото се намери в дома Господен и в съкровищниците на царския дом.

<br><b>[18:16]</b>&nbsp; Тогава Езекия сне златото от вратата на дома Господен и от вратните стълбове, които той, иудейският цар Езекия, бе позлатил, и го даде на асирийския цар.

<br><b>[18:17]</b>&nbsp; И асирийският цар проводи Тартана, Рабсариса и Рабсака от Лахис при цар Езекия в Иерусалим с голяма войска. И тръгнаха и стигнаха до Иерусалим; тръгнаха, стигнаха и се спряха при водопровода на горния водоем, които е по пътя за нивата на тепавичаря.

<br><b>[18:18]</b>&nbsp; И повикаха царя. И излезе пред тях Хелкиевият син Елиаким, началник на двореца, и писарят Севна, и Асафовият син Иоах, летописец.

<br><b>[18:19]</b>&nbsp; И рече им Рабсак: кажете на Езекия: тъй говори великият цар, асирийският цар: какво е това упование, на което ти се осланяш?

<br><b>[18:20]</b>&nbsp; Ти говори само празни думи: за война са потребни ум и сила. А сега на кого се осланяш, та се отметна от мене?

<br><b>[18:21]</b>&nbsp; Ето, ти мислиш да се облегнеш на Египет, на тая пречупена тръстика, която, ако някой се опре на нея, ще му влезе в ръката и ще му я промуши. Такъв е фараонът, египетският цар, за всички, които се надяват на него.

<br><b>[18:22]</b>&nbsp; Ако пък ми кажете: на Господа, нашия Бог, се уповаваме, то на тогова ли, чиито оброчища и жертвеници Езекия премахна, като каза на Иуда и на Иерусалим: само пред тоя жертвеник се кланяйте в Иерусалим?

<br><b>[18:23]</b>&nbsp; И тъй, сключи съюз с моя господар, асирийския цар; ще ти дам две хиляди коне; можеш ли си намери за тях конници?

<br><b>[18:24]</b>&nbsp; Как ще надделееш ти и на един вожд от най-малките слуги на господаря ми? А се осланяш на Египет заради колесници и коне?

<br><b>[18:25]</b>&nbsp; При това нима аз без воля Господня съм тръгнал против това място, за да го съсипя? Господ ми каза: иди против тая земя и я съсипи.

<br><b>[18:26]</b>&nbsp; И каза Хелкиевият син Елиаким, и Севна, и Иоах на Рабсака: говори на рабите си по арамейски, защото разбираме, а недей ни говори по иудейски да чува народът, който е на стената.

<br><b>[18:27]</b>&nbsp; И каза им Рабсак: нима само до твоя господар и до тебе ме прати господарят ми да кажа тия думи? Не, а и на людете, които седят на стената, за да ядат поганта си и да пият мочта си заедно с вас.

<br><b>[18:28]</b>&nbsp; И стана Рабсак, извика със силен глас по иудейски и говори, думайки: чуйте думите на великия цар, на асирийския цар!

<br><b>[18:29]</b>&nbsp; Тъй говори царят: нека ви не мами Езекия, защото той не може да ви избави от моята ръка;

<br><b>[18:30]</b>&nbsp; и нека ви не обнадеждва Езекия с Господа, думайки: Господ ще ни избави, и няма да бъде предаден тоя град в ръката на асирийския цар.

<br><b>[18:31]</b>&nbsp; Не слушайте Езекия. Защото тъй говори асирийският цар: примирете се с мене и излезте при мене, и нека всеки яде плодовете на лозата си и на смоковницата си, и нека всеки пие вода от своя кладенец,

<br><b>[18:32]</b>&nbsp; докле дойда и ви заведа в такава също земя, като вашата земя, в земя с хляб и вино, в земя с плодове и лозя, в земя с маслинени дървета и мед, и ще живеете, и няма да умрете. Затова не слушайте Езекия, който ви мами и казва: Господ ще ни избави.

<br><b>[18:33]</b>&nbsp; Избавиха ли боговете народите, всеки земята си, от ръката на асирийския цар?

<br><b>[18:34]</b>&nbsp; Де са боговете на Емат и Арпад? Де са боговете на Сепарваим, Ена и Ива? Избавиха ли те Самария от ръката ми?

<br><b>[18:35]</b>&nbsp; Кой от всички богове на тия земи избави земята си от моята ръка? Та нима Господ ще избави Иерусалим от моята ръка?

<br><b>[18:36]</b>&nbsp; Народът мълчеше и не му отговаряше ни дума: защото царят бе заповядал: не му отговаряйте.

<br><b>[18:37]</b>&nbsp; И дойде Хелкиевият син Елиаким, началник на двореца, и Севна, писарят, и Асафовият син Иоах, летописец, при Езекия с раздрани дрехи и му предадоха Рабсаковите думи.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
19
</font> </b></td> </tr> </table></center>
<br><b>[19:1]</b>&nbsp; Когато чу това цар Езекия, раздра дрехите си, покри се с вретище и отиде в дома Господен.

<br><b>[19:2]</b>&nbsp; И прати Елиакима, началника на двореца, писаря Севна и по-старите свещеници, покрити с вретища, при Амосовия син пророк Исаия.

<br><b>[19:3]</b>&nbsp; Те му казаха: тъй говори Езекия: ден за скръб, за наказание и за срам е тоя ден; защото младенците дойдоха до отвора на майчината утроба, но родилна сила няма.

<br><b>[19:4]</b>&nbsp; Може би Господ, Бог твой, ще чуе всички думи на Рабсака, когото господарят му асирийският цар прати да хули живия Бог и да безчести с думи, каквито чу Господ, Бог твой. Затова отправи молитва за останалите, които са още живи.

<br><b>[19:5]</b>&nbsp; Слугите на цар Езекия отидоха при Исаия,

<br><b>[19:6]</b>&nbsp; и рече им Исаия: тъй кажете на вашия господар: тъй говори Господ: не бой се от думите, които чу, и с които Ме хулиха слугите на асирийския цар.

<br><b>[19:7]</b>&nbsp; Ето, Аз ще пратя в него дух, и той ще чуе известие, и ще се върне в земята си, и Аз ще го поразя с меч в неговата земя.

<br><b>[19:8]</b>&nbsp; Върна се Рабсак и намери асирийския цар, че воюва против Ливна, защото беше чул, че оня бил потеглил от Лахис.

<br><b>[19:9]</b>&nbsp; Чу царят и за етиопския цар Тирхак; за него му казаха: ето, той излезе да се удари с тебе. И пак проводи пратеници при Езекия да кажат:

<br><b>[19:10]</b>&nbsp; тъй кажете на иудейския цар Езекия: нека те не лъже твоят Бог, Комуто се уповаваш, мислейки, че Иерусалим няма да бъде предаден в ръката на асирийския цар.

<br><b>[19:11]</b>&nbsp; Нали си чувал, какво направиха асирийските царе с всички земи, като ги туриха под заклятие, - та ти ли ще оцелееш?

<br><b>[19:12]</b>&nbsp; Боговете на ония народи, които бащите ми съсипаха, избавиха ли ги? Избавиха ли Гозан, и Харан, и Рецеф, и синовете на Еден, който е в Таласар?

<br><b>[19:13]</b>&nbsp; Де е царят ематски, и царят арпадски, и царят на град Сепарваим, на Ена и на Ива?

<br><b>[19:14]</b>&nbsp; Тогава Езекия взе писмото от ръцете на пратениците, прочете го, отиде в дома Господен, и го разгърна Езекия пред лицето Господне;

<br><b>[19:15]</b>&nbsp; и молеше се Езекия пред лицето Господне и казваше: Господи, Боже Израилев, Който седиш на херувими! Ти един си Бог над всички земни царства. Ти си сътворил небето и земята.

<br><b>[19:16]</b>&nbsp; Наклони, Господи, ухото Си и чуй (ме); отвори, Господи, очите Си и погледни, и чуй думите на Сенахирима, който е пратил да хулят (Тебе,) живия Бог!

<br><b>[19:17]</b>&nbsp; Наистина, о, Господи, царете асирийски съсипаха народите и земите им,

<br><b>[19:18]</b>&nbsp; и нахвърлиха боговете им в огън, но това не бяха богове, а изделие на човешки ръце, - дърво и камък, затова ги и изтребиха.

<br><b>[19:19]</b>&nbsp; И сега, Господи Боже наш, избави ни от ръцете му, и всички земни царства ще познаят, че Ти, Господи, си Бог един.

<br><b>[19:20]</b>&nbsp; Тогава Исаия, син Амосов, прати да кажат на Езекия: тъй говори Господ, Бог Израилев: чух онова, за което ти Ми се моли против асирийския цар Сенахирим.

<br><b>[19:21]</b>&nbsp; Ето словото, що Господ изрече за него: ще те презре, ще се присмее над тебе девствената Сионова дъщеря, подире ти ще поклати глава дъщерята Иерусалимска.

<br><b>[19:22]</b>&nbsp; Кого кореше и хулеше ти? И против кого издигна глас и тъй високо дигна очи? Против Светия Израилев!

<br><b>[19:23]</b>&nbsp; Чрез твоите пратеници ти хулеше Господа и казваше: с многото си колесници се качих на планинските височини, по хълбоците на Ливан, изсякох високите му кедри и прекрасните му кипариси и стигнах до най-крайното му пристанище, в гъстака на градината му;

<br><b>[19:24]</b>&nbsp; изкопах и пих чужда вода, и пресуших със стъпалата на нозете си всички египетски реки.

<br><b>[19:25]</b>&nbsp; Нима не си чувал, че Аз отдавна съм сторил това, в стародавни дни съм го предначертал, а сега го изпълних, чрез туй, че ти опустошаваш укрепени градове, преобръщайки в купища развалини?

<br><b>[19:26]</b>&nbsp; И жителите им изнемогнаха, треперят и се срамуват. Те станаха като полска трева и крехък злак, като растлини по покривите и припламнало жито преди да изкласи.

<br><b>[19:27]</b>&nbsp; Седнеш ли, излезеш ли, или влезеш, Аз всичко зная; зная и дързостта ти против Мене.

<br><b>[19:28]</b>&nbsp; За твоята дързост против Мене и задето гордостта ти достигна до ушите Ми, ще туря халката Си в твоите ноздри и юздата Си в твоите уста, и ще те върна назад по същия път, по който си дошъл.

<br><b>[19:29]</b>&nbsp; И ето ти личба (Езекие): яжте тая година изникналото от паднало зърно, догодина - самораслото, а на третата година сейте и жънете, садете лозя и яжте плодовете им.

<br><b>[19:30]</b>&nbsp; И оцелялото в Иудиния дом, останалото пак ще пусне корен отдолу и ще даде плод отгоре,

<br><b>[19:31]</b>&nbsp; защото от Иерусалим ще произлезе остатъкът, и спасеното - от Сион планина. Ревността на Господа Саваота ще направи това.

<br><b>[19:32]</b>&nbsp; Затова тъй говори Господ за асирийския цар: той няма да влезе в тоя град, няма да хвърли в него стрела, няма да пристъпи с щит към него и няма да насипе окоп против него.

<br><b>[19:33]</b>&nbsp; По същия път, по който е дошъл, ще се върне, и няма да влезе в тоя град, говори Господ.

<br><b>[19:34]</b>&nbsp; Аз ще пазя тоя град, за да го опазя за Себе Си и за Моя раб Давида.

<br><b>[19:35]</b>&nbsp; И случи се през нея нощ: Ангел Господен отиде и порази в асирийския стан сто осемдесет и пет хиляди. На сутринта станаха, и ето - все мъртви тела.

<br><b>[19:36]</b>&nbsp; Тръгна, отиде и се върна асирийският цар Сенахирим, и живееше в Ниневия.

<br><b>[19:37]</b>&nbsp; И когато се кланяше в дома на Нисроха, своя бог, убиха го с меч синовете му Адрамелех и Шарецер, а сами избягаха в Араратската земя. И вместо него се възцари син му Асардан.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
20
</font> </b></td> </tr> </table></center>
<br><b>[20:1]</b>&nbsp; В ония дни се разболя Езекия на смърт; и дойде при него Амосовият син пророк Исаия и му каза: тъй говори Господ: направи завещание за дома си, защото ще умреш, няма да оздравееш.

<br><b>[20:2]</b>&nbsp; Обърна се (Езекия) с лицето си към стената и се помоли Господу, думайки:

<br><b>[20:3]</b>&nbsp; о, Господи, спомни си, че аз ходих пред лицето Ти вярно и с предано Тебе сърце, и върших, каквото беше угодно пред очите Ти. И заплака Езекия силно.

<br><b>[20:4]</b>&nbsp; Исаия още не беше излязъл от средния двор, и биде слово Господне към него:

<br><b>[20:5]</b>&nbsp; върни се и кажи на Езекия, владетеля на Моя народ: тъй говори Господ, Бог на твоя отец Давид: чух молитвата ти, видях сълзите ти. Ето, Аз ще те изцеря; на третия ден ще идеш в дома Господен;

<br><b>[20:6]</b>&nbsp; и ще прибавя към дните ти петнайсет години, и ще избавя от ръцете на асирийския цар тебе и тоя град, и ще защитя тоя град зарад Себе Си и зарад Моя раб Давида.

<br><b>[20:7]</b>&nbsp; И каза Исаия: вземете смачкани смокини. И взеха, и наложиха на цирея; и той оздравя.

<br><b>[20:8]</b>&nbsp; Езекия каза на Исаия: каква е личбата, че Господ ще ме изцери и че на третия ден ще ида в дома Господен?

<br><b>[20:9]</b>&nbsp; Исаия отговори: ето ти личба от Господа, че ще изпълни Господ словото, що е изрекъл: напред ли да иде сянката десет стъпала, или да се върне десет стъпала?

<br><b>[20:10]</b>&nbsp; И каза Езекия: лесно е да се помести сянката десет стъпала напред; не, нека се върне сянката десет стъпала назад.

<br><b>[20:11]</b>&nbsp; Викна пророк Исаия към Господа, и Той върна сянката назад десет стъпала по Ахазовите стъпала, по които се спускаше.

<br><b>[20:12]</b>&nbsp; В онова време вавилонският цар Беродах Баладан, син на Баладана, прати писма и подаръци на Езекия, защото бе чул, че Езекия бил болен.

<br><b>[20:13]</b>&nbsp; Езекия, като изслуша пратениците, показа им клетовете си, среброто и златото, и ароматите, и скъпоценните масла, и цялата си оръжница и всичко, що се намираше в съкровищниците му; не остана нищо, което да не им показа Езекия в дома си и в цялото си владение.

<br><b>[20:14]</b>&nbsp; Пророк Исаия дойде при цар Езекия и го попита: какво говориха тия люде, и откъде дойдоха при тебе? Езекия отговори: от далечна земя дойдоха те, от Вавилон.

<br><b>[20:15]</b>&nbsp; Исаия пак попита: какво видяха те в дома ти? Езекия отговори: видяха всичко, що е в моя дом; не остана нищо, което да не им покажа в съкровищниците си.

<br><b>[20:16]</b>&nbsp; Тогава Исаия рече на Езекия: чуй словото Господне:

<br><b>[20:17]</b>&nbsp; ето, ще дойдат дни, и всичко, що е в твоя дом, и що са събрали бащите ти доднес, ще бъде отнесено във Вавилон; нищо няма да остане, говори Господ.

<br><b>[20:18]</b>&nbsp; Ще вземат от синовете ти, които ще произлязат от тебе, които ще родиш, и те ще бъдат скопци в двореца на вавилонския цар.

<br><b>[20:19]</b>&nbsp; И Езекия каза на Исаия: добро е словото Господне, което ти изрече. И продължи: да бъде мир и доброчестина през моите дни!

<br><b>[20:20]</b>&nbsp; Останалото за Езекия, за всичките му подвизи, как направи водоем и водопровод и прокара вода в града, е описано в летописите на иудейските царе.

<br><b>[20:21]</b>&nbsp; И почина Езекия при отците си, и вместо него се възцари син му Манасия.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
21
</font> </b></td> </tr> </table></center>
<br><b>[21:1]</b>&nbsp; Манасия беше на дванайсет години, когато се възцари, и царува в Иерусалим петдесет години; майка му се казваше Хефциба.

<br><b>[21:2]</b>&nbsp; Той вършеше, каквото беше неугодно пред очите на Господа, подражавайки гнусотиите на ония народи, които Господ бе прогонил пред лицето на Израилевите синове.

<br><b>[21:3]</b>&nbsp; Той отново издигна оброчищата, които баща му Езекия бе унищожил, въздигна жертвеници на Ваала и направи дъбрава, както стори израилският цар Ахав; кланяше се на всичкото небесно воинство и му служеше;

<br><b>[21:4]</b>&nbsp; и съзида жертвеници в дома Господен, за който Господ бе казал: в Иерусалим ще туря името Си.

<br><b>[21:5]</b>&nbsp; Той съгради жертвеници за цялото небесно воинство в двата двора на дома Господен;

<br><b>[21:6]</b>&nbsp; прекара през огън сина си, гадаеше и врачуваше; набави си извиквачи на мъртъвци и магьосници и извърши много неугодно пред очите на Господа, за да Го разгневи.

<br><b>[21:7]</b>&nbsp; Той направи истукан на Астарта и го постави в дома, за който Господ бе говорил на Давида и на сина му Соломона: в тоя дом и в Иерусалим, който Аз избрах измежду всички Израилеви колена, турям името Си навеки;

<br><b>[21:8]</b>&nbsp; и занапред няма да оставя ногата на Израиля да излезе из земята, която съм дал на отците им, само ако те залягат да постъпват според всичко онова, що съм заповядал, и според целия закон, който им даде Моят раб Моисей.

<br><b>[21:9]</b>&nbsp; Но те не послушаха; и Манасия ги разврати дотам, че те постъпваха по-лошо и от ония народи, които Господ бе изтребил отпред лицето на Израилевите синове.

<br><b>[21:10]</b>&nbsp; И говори Господ чрез Своите раби - пророците, и каза:

<br><b>[21:11]</b>&nbsp; задето иудейският цар Манасия извърши тия гнусотии, по-лоши от всичко онова, що вършиха аморейци, които бяха преди него, и вкара Иуда в грях със своите идоли,

<br><b>[21:12]</b>&nbsp; затова тъй говори Господ, Бог Израилев: ето, ще напратя върху Иерусалим и върху Иуда такова зло, че който чуе за него, ще му писнат и двете уши;

<br><b>[21:13]</b>&nbsp; и ще простра над Иерусалим мерилната връв на Самария и отвеса на Ахавовия дом, и ще изтрия Иерусалим тъй, както изтриват паница, - изтриват я и я захлупват;

<br><b>[21:14]</b>&nbsp; ще отхвърля остатъка от Моя дял и ще ги предам в ръцете на враговете им, и те ще бъдат разграбени и плячкосани от всичките си неприятели,

<br><b>[21:15]</b>&nbsp; задето вършеха, каквото беше неугодно пред очите Ми и Ме разгневяваха от оня ден, в който отците им излязоха из Египет, дори доднес.

<br><b>[21:16]</b>&nbsp; А при това Манасия проля и твърде много невинна кръв, та напълни с нея Иерусалим открай докрай, освен своя грях, дето въвлече Иуда в грях, да върши неугодно пред очите Господни.

<br><b>[21:17]</b>&nbsp; Останалото за Манасия и за всичко, що е той извършил, и за греховете му, с които е съгрешил, е описано в летописите на иудейските царе.

<br><b>[21:18]</b>&nbsp; И почина Манасия при отците си, и биде погребан в градината при дома му, в градината на Уза. И вместо него се възцари син му Амон.

<br><b>[21:19]</b>&nbsp; Амон беше на двайсет и две години, когато се възцари, и царува в Иерусалим две години; майка му се казваше Мешулемет, дъщеря на Харуца, от Ятба.

<br><b>[21:20]</b>&nbsp; Той вършеше, каквото беше неугодно пред очите на Господа, тъй, както вършеше баща му Манасия:

<br><b>[21:21]</b>&nbsp; ходеше тъкмо по същия път, по който ходеше баща му; служеше на идолите, на които служеше баща му, и им се кланяше;

<br><b>[21:22]</b>&nbsp; той остави Господа, Бога на отците си, и не ходеше по пътя Господен.

<br><b>[21:23]</b>&nbsp; Амоновите слуги направиха съзаклятие против него и убиха царя в дома му.

<br><b>[21:24]</b>&nbsp; Ала народът на страната изби всички съзаклятници против цар Амона; и народът на страната възцари вместо него сина му Иосия.

<br><b>[21:25]</b>&nbsp; Останалото за Амона, що е той извършил, е описано в летописите на иудейските царе.

<br><b>[21:26]</b>&nbsp; И погребаха го в гробницата му, в градината на Уза. И вместо него се възцари син му Иосия.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
22
</font> </b></td> </tr> </table></center>
<br><b>[22:1]</b>&nbsp; Иосия беше на осем години, когато се възцари, и царува в Иерусалим трийсет и една година; майка му се казваше Иедида, дъщеря на Адаия, от Боцкафа.

<br><b>[22:2]</b>&nbsp; Той вършеше, каквото беше угодно пред очите на Господа, във всичко ходеше по пътя на отца си Давида и не се отклоняваше ни надясно, ни наляво.

<br><b>[22:3]</b>&nbsp; Когато беше на осемнайсет години, цар Иосия прати писаря Шафан, син на Ацалия, Мешуламов син, в дома на Господа, като рече:

<br><b>[22:4]</b>&nbsp; иди при първосвещеник Хелкия, нека преброи среброто, донесено в дома Господен, което са събрали от народа пазачите при прага,

<br><b>[22:5]</b>&nbsp; и да го дадат в ръцете на разпоредниците, поставени при храма Господен, а те да го раздадат на работниците в дома Господен за поправка на повредите в дома,

<br><b>[22:6]</b>&nbsp; на дърводелците, на каменарите, на зидарите и за купуване дървета и дялани камъни за поправка на дома;

<br><b>[22:7]</b>&nbsp; но да се не иска от тях сметка за среброто, предадено в ръцете им, понеже те постъпват честно.

<br><b>[22:8]</b>&nbsp; И каза първосвещеник Хелкия на писаря Шафана: аз намерих в дома Господен книгата на закона. И Хелкия подаде книгата Шафану, и той я чете.

<br><b>[22:9]</b>&nbsp; Дойде писарят Шафан при царя и донесе на царя отговор, като каза: твоите раби взеха среброто, намерено в дома, и го предадоха в ръцете на разпоредниците, поставени при дома Господен.

<br><b>[22:10]</b>&nbsp; Писарят Шафан обади още на царя и каза: една книга ми даде свещеник Хелкия. И Шафан я чете пред царя.

<br><b>[22:11]</b>&nbsp; Когато царят чу думите от книгата на закона, раздра дрехите си.

<br><b>[22:12]</b>&nbsp; И царят заповяда на свещеник Хелкия, на Ахикама, Шафанов син, на Ахбора, Михеев син, на писаря Шафан и на царския слуга Асаия, думайки:

<br><b>[22:13]</b>&nbsp; идете, попитайте Господа за мене, за народа и за цяла Иудея върху думите на тая намерена книга, защото голям е гневът Господен, който се е разпалил против нас, задето нашите бащи не са слушали думите на тая книга, за да постъпват според заповяданото нам.

<br><b>[22:14]</b>&nbsp; И отиде свещеник Хелкия с Ахикама, Ахбора, Шафана и Асаия при пророчица Олдама, жена на одеждопазителя Шалума, син на Тиква, Хархасов син, - а тя живееше в Иерусалим, във втората част, - и говориха с нея.

<br><b>[22:15]</b>&nbsp; И тя им каза: тъй говори Господ, Бог Израилев: кажете на човека, който ви е пратил при мене:

<br><b>[22:16]</b>&nbsp; тъй говори Господ: ще напратя зло върху това място и върху жителите му - всички думи на книгата, която иудейският цар е чел.

<br><b>[22:17]</b>&nbsp; Задето Ме оставиха и кадят на други богове, за да Ме дразнят с всичките работи на ръцете си, разпали се гневът Ми против това място, и няма да угасне.

<br><b>[22:18]</b>&nbsp; А на иудейския цар, който ви е пратил да питате Господа, кажете: тъй говори Господ, Бог Израилев, за думите, които ти слуша:

<br><b>[22:19]</b>&nbsp; задето се смекчи сърцето ти, и ти се смири пред Господа, като чу това, което Аз изрекох против това място и против жителите му, че те ще бъдат за ужас и проклятие, и ти раздра дрехите си и плака пред Мене, - Аз те чух, говори Господ.

<br><b>[22:20]</b>&nbsp; Затова, ето, Аз ще те прибера при отците ти, и ще бъдеш турен в гробницата си в мир, и твоите очи няма да видят всичката тая неволя, която ще напратя върху това място. И донесоха на царя отговора.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
23
</font> </b></td> </tr> </table></center>
<br><b>[23:1]</b>&nbsp; Тогава царят прати, та събраха при него всички старейшини на Иуда и на Иерусалим.

<br><b>[23:2]</b>&nbsp; И отиде царят в дома Господен, и с него всички иудеи и всички иерусалимски жители, и свещеници, и пророци, и целият народ, от малък до голям, и им прочете гласно всички думи на книгата на завета, която се намери в дома Господен.

<br><b>[23:3]</b>&nbsp; После царят застана на високо място и сключи пред лицето Господне завет, - да следва Господа и да пази заповедите Му, откровенията Му и наредбите Му, от все сърце и душа, за да изпълни думите на тоя завет, написани в тая книга. И целият народ встъпи в завета.

<br><b>[23:4]</b>&nbsp; Тогава царят заповяда на първосвещеник Хелкия и на вторите свещеници и на пазачите при прага да изнесат от храма Господен всички вещи, направени за Ваала и за Астарта и за цялото небесно воинство, и ги изгори извън Иерусалим, в Кедронския дол, и заповяда да пренесат пепелта им във Ветил.

<br><b>[23:5]</b>&nbsp; И отстрани жреците, които иудейските царе бяха поставили да извършват кадения по оброчищата в иудейските градове и в околностите на Иерусалим, и ония, които кадяха на Ваала, на слънцето, на месеца, на съзвездията и на цялото небесно воинство;

<br><b>[23:6]</b>&nbsp; и изнесе той Астарта из дома Господен вън от Иерусалим, при поток Кедрон, и я изгори при поток Кедрон, стри я на прах и хвърли праха й в общонародните гробища;

<br><b>[23:7]</b>&nbsp; и разори блуднишките домове, които бяха при храма Господен, дето жени тъчеха дрехи за Астарта;

<br><b>[23:8]</b>&nbsp; и извади всички жреци из иудейските градове, оскверни оброчищата, по които жреците извършваха кадения, от Гева до Вирсавия, и разори оброчищата пред портите, - онова при входа към портите на Иисуса градоначалника, и онова отляво при градските порти.

<br><b>[23:9]</b>&nbsp; Жреците обаче на оброчищата не принасяха жертви върху жертвеника Господен в Иерусалим, а ядяха безквасници заедно с братята си.

<br><b>[23:10]</b>&nbsp; И той оскверни Тофет, що е в дола на Еномовите синове, та никой да не прекарва през огън сина си и дъщеря си в чест на Молоха;

<br><b>[23:11]</b>&nbsp; и премахна конете, които иудейските царе туряха в чест на слънцето пред входа в дома Господен, близо до стаите на скопеца Нетан-Мелех, във Фарурим, а колесниците на слънцето изгори с огън.

<br><b>[23:12]</b>&nbsp; И жертвениците върху покрива на Ахавовата горница, които иудейските царе бяха направили, и жертвениците, които Манасия бе направил в двата двора на дома Господен, царят ги събори и свали оттам, и прахът им хвърли в поток Кедрон.

<br><b>[23:13]</b>&nbsp; И оброчищата пред Иерусалим, надясно от маслинената планина, които Соломон, цар Израилев, бе съградил на Астарта, сидонска гнусота, и на Хамос, моавска гнусота, и на Милхом, амонитска гнусота, царят оскверни;

<br><b>[23:14]</b>&nbsp; и изпочупи статуите, и изсече дъбравите, и напълни мястото им с човешки кости.

<br><b>[23:15]</b>&nbsp; Също и жертвеника, който беше във Ветил, и оброчището, съградено от Наватовия син Иеровоама, който бе вкарал в грях Израиля, - също и тоя жертвеник и оброчището разори, и изгори това оброчище, направи го на прах, изгори и дъбравата.

<br><b>[23:16]</b>&nbsp; Иосия погледна и видя гробовете, които бяха там на планината, па проводи и взе костите от гробовете, изгори ги върху жертвеника и го оскверни, според словото Господне, що възвести човекът Божий, който бе предсказал тия събития, (когато Иеровоам стоеше на празника пред жертвеника. После се обърна и видя гроба на Божия човек, който бе предсказал тия събития,)

<br><b>[23:17]</b>&nbsp; и Иосия попита: какъв е тоя паметник, който виждам? Отговориха му градските жители: това е гробът на Божия човек, който дойде от Иудея и възвести туй, което ти вършиш над Ветилския жертвеник.

<br><b>[23:18]</b>&nbsp; И той каза: оставете го на мира, никой да не безпокои костите му. И запазиха костите му заедно с костите на пророка, който бе дошъл от Самария.

<br><b>[23:19]</b>&nbsp; Също и всички капища по оброчищата в самарийските градове, които израилските царе бяха съградили, разгневявайки Господа, Иосия разруши и направи с тях същото, каквото направи във Ветил;

<br><b>[23:20]</b>&nbsp; и закла всички оброчищни жреци, които бяха там, върху жертвениците, и изгори върху им човешки кости, па се върна в Иерусалим.

<br><b>[23:21]</b>&nbsp; Тогава царят заповяда на целия народ, и каза: "извършете Пасха на Господа, вашия Бог, както е писано в тая книга на завета".

<br><b>[23:22]</b>&nbsp; Защото такава Пасха не бе извършвана от дните на съдиите, които съдеха Израиля, и през всички дни на израилските царе, и на иудейските царе;

<br><b>[23:23]</b>&nbsp; а тая Пасха биде извършена Господу в Иерусалим в осемнайсетата година на цар Иосия.

<br><b>[23:24]</b>&nbsp; Иосия също изтреби и извиквачите на мъртъвци, и магьосниците, и терафимите, и идолите, и всички гнусотии, които се срещаха в Иудейската земя и в Иерусалим, за да изпълни думите на закона, написани в книгата, която свещеник Хелкия намери в дома Господен.

<br><b>[23:25]</b>&nbsp; Подобен нему не е имало цар преди него, който да се е обърнал към Господа от всичкото си сърце, и от всичката си душа, и от всичките си сили, според целия закон Моисеев; и след него не се издигна подобен нему.

<br><b>[23:26]</b>&nbsp; Но Господ не отложи голямата ярост на гнева Си, с която гневът Му се бе разпалил против Иуда за всички оскърбления, с които Манасия Го бе разгневил.

<br><b>[23:27]</b>&nbsp; И Господ каза: и Иуда ще отритна от лицето Си, както отритнах Израиля, и ще отхвърля тоя град Иерусалим, който съм избрал, и дома, за който бях казал: там ще бъде името Ми.

<br><b>[23:28]</b>&nbsp; Останалото за Иосия и за всичко, що е той извършил, е описано в летописите на иудейските царе.

<br><b>[23:29]</b>&nbsp; В негови дни египетският цар фараон Нехао потегли против асирийския цар на река Ефрат. Цар Иосия излезе насреща му, и оня го уби в Мегидон, щом го видя.

<br><b>[23:30]</b>&nbsp; Слугите му го дигнаха мъртъв от Мегидон, пренесоха го в Иерусалим и го погребаха в гробницата му. И народът на страната взе Иосиевия син Иоахаза, помазаха го и го възцариха вместо баща му.

<br><b>[23:31]</b>&nbsp; Иоахаз беше на двайсет и три години, когато се възцари, и царува три месеца в Иерусалим; майка му се казваше Хамутал, дъщеря на Иеремия, от Ливна.

<br><b>[23:32]</b>&nbsp; Той вършеше, каквото беше неугодно пред очите на Господа, във всичко тъй, както вършеха бащите му.

<br><b>[23:33]</b>&nbsp; Фараон Нехао го задържа в Ривла, в Ематската земя, за да не царува в Иерусалим, и наложи глоба на страната сто таланта сребро и (сто) таланта злато.

<br><b>[23:34]</b>&nbsp; И фараон Нехао възцари Иосиевия син Елиакима, вместо баща му Иосия, и му промени името на Иоаким, а Иоахаза взе и отведе в Египет, дето и умря.

<br><b>[23:35]</b>&nbsp; Иоаким даваше на фараона сребро и злато; той оцени земята, за да внася среброто по заповед на фараона; той изискваше от всекиго из народа на страната, според оценката му, сребро и злато, за да дава на фараон Нехао.

<br><b>[23:36]</b>&nbsp; Иоаким беше на двайсет и пет години, когато се възцари, и царува единайсет години в Иерусалим; майка му се казваше Зебуда, дъщеря на Федаия, от Рума.

<br><b>[23:37]</b>&nbsp; И той вършеше, каквото беше неугодно пред очите на Господа, във всичко тъй, както вършеха бащите му.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
24
</font> </b></td> </tr> </table></center>
<br><b>[24:1]</b>&nbsp; В негови дни се дигна вавилонският цар Навуходоносор, и Иоаким му стана подвластен за три години, но после се отметна от него.

<br><b>[24:2]</b>&nbsp; И Господ праща против него пълчища халдейци, и пълчища сирийци, и пълчища моавци, и пълчища амонитци, - праща ги против Иуда, за да го погуби, според словото на Господа, що бе изрекъл чрез Своите раби - пророците.

<br><b>[24:3]</b>&nbsp; Това ставаше с Иуда по заповед на Господа, за да го отхвърли от лицето Си за греховете на Манасия, за всичко, що той бе извършил;

<br><b>[24:4]</b>&nbsp; и за невинната кръв, която той проля, като изпълни Иерусалим с невинна кръв, Господ не искаше да прости.

<br><b>[24:5]</b>&nbsp; Останалото за Иоакима и за всичко, що е той извършил, е описано в летописите на иудейските царе.

<br><b>[24:6]</b>&nbsp; И почина Иоаким при отците си, и вместо него се възцари син му Иехония.

<br><b>[24:7]</b>&nbsp; Египетският цар вече не излизаше от земята си, защото вавилонският цар бе превзел всичко, от Египетския поток до река Ефрат, що принадлежеше на египетския цар.

<br><b>[24:8]</b>&nbsp; Иехония беше на осемнайсет години, когато се възцари, и царува три месеца в Иерусалим; майка му се казваше Нехуща, дъщеря на Елнатана, от Иерусалим.

<br><b>[24:9]</b>&nbsp; И той вършеше, каквото беше неугодно в очите на Господа, във всичко тъй, както вършеше баща му.

<br><b>[24:10]</b>&nbsp; В онова време слугите на вавилонския цар Навуходоносора настъпиха към Иерусалим, и градът биде обсаден.

<br><b>[24:11]</b>&nbsp; Вавилонският цар Навуходоносор дойде до града, когато слугите му го обсаждаха.

<br><b>[24:12]</b>&nbsp; Тогава иудейският цар Иехония отиде при вавилонския цар, той, и майка му, и слугите му, и князете му, и скопците му, - и зароби го вавилонският цар в осмата година на царуването си,

<br><b>[24:13]</b>&nbsp; и изнесе оттам всички съкровища на дома Господен и съкровищата на царския дом; и строши, както бе казал Господ, всички златни съдове, които Соломон, цар Израилев, бе направил в храма Господен;

<br><b>[24:14]</b>&nbsp; и изсели цял Иерусалим, и всички князе, и цялата храбра войска, - преселени бяха десет хиляди, - и всички дърводелци и ковачи; никой не остана, освен сиромасите на тая страна.

<br><b>[24:15]</b>&nbsp; Той пресели Иехония във Вавилон; също и майката на царя, и жените на царя, и скопците му, и велможите на страната отведе от Иерусалим да ги засели във Вавилон.

<br><b>[24:16]</b>&nbsp; И цялата войска, на брой седем хиляди, и художници, и градежници хиляда, всички юнаци, способни за война, отведе вавилонският цар да ги засели във Вавилон.

<br><b>[24:17]</b>&nbsp; И вавилонският цар възцари Матания, чича на Иехония, вместо него, и му промени името на Седекия.

<br><b>[24:18]</b>&nbsp; Седекия беше на двайсет и една година, когато се възцари, и царува единайсет години в Иерусалим; майка му се казваше Хамутал, дъщеря на Иеремия, от Ливна.

<br><b>[24:19]</b>&nbsp; И той вършеше, каквото беше неугодно пред очите на Господа, във всичко тъй, както вършеше Иоаким.

<br><b>[24:20]</b>&nbsp; Гневът на Господа над Иерусалим и над Иуда беше толкова голям, че Той ги отхвърли от лицето Си. И Седекия се отметна от вавилонския цар.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
25
</font> </b></td> </tr> </table></center>
<br><b>[25:1]</b>&nbsp; В деветата година от царуването си, в десетия месец, на десетия ден от месеца, вавилонският цар Навуходоносор дойде с всичката си войска пред Иерусалим, обсади го и направи около него окоп.

<br><b>[25:2]</b>&nbsp; И градът стоя в обсада до единайсетата година на цар Седекия.

<br><b>[25:3]</b>&nbsp; На деветия ден от месеца гладът се усили в града, и народът на страната нямаше хляб.

<br><b>[25:4]</b>&nbsp; Градът бе превзет, и всички военни побягнаха ноще по пътя към портите, между двете стени, които са до царската градина; а халдеите стояха около града, и царят отиде по пътя към равнината.

<br><b>[25:5]</b>&nbsp; Халдейската войска се спусна след царя и го застигна в Иерихонските равнини, и всичката му войска се разбяга от него.

<br><b>[25:6]</b>&nbsp; Тогава хванаха царя, отведоха го при вавилонския цар в Ривла и извършиха над него съд;

<br><b>[25:7]</b>&nbsp; синовете на Седекия ги заклаха пред очите му, а на самия Седекия избодоха очите, оковаха го в окови и го отведоха във Вавилон.

<br><b>[25:8]</b>&nbsp; На петия месец, на седмия ден от месеца, сиреч в деветнайсетата година на вавилонския цар Навуходоносора, дойде Навузардан, началник на телопазителите, слуга на вавилонския цар, в Иерусалим

<br><b>[25:9]</b>&nbsp; и изгори дома Господен и царския дом, и всички къщи в Иерусалим, и всички големи къщи изгори с огън;

<br><b>[25:10]</b>&nbsp; и стените около Иерусалим бидоха съборени от халдейската войска, която беше с началника на телопазителите.

<br><b>[25:11]</b>&nbsp; И другия народ, който бе останал в града, и отметниците, които се предадоха на вавилонския цар, и останалия прост народ изсели Навузардан, началник на телопазителите.

<br><b>[25:12]</b>&nbsp; Само малцина от сиромасите на тая страна началникът на телопазителите остави за работници в лозята я за земеделци.

<br><b>[25:13]</b>&nbsp; И медните стълбове на дома Господен, и подставките, и медното море в дома Господен халдейците изпочупиха и отнесоха медта им във Вавилон;

<br><b>[25:14]</b>&nbsp; и котли, и лопати, и щипци, и лъжици, и всички медни съдове, които се употребяваха в службата, задигнаха;

<br><b>[25:15]</b>&nbsp; и кадилници, и блюда, - каквото имаше златно, и каквото имаше сребърно, взе началникът на телопазителите:

<br><b>[25:16]</b>&nbsp; стълбове два, море едно, и подставките, които Соломон бе направил в дома Господен, - медта във всички тия неща нямаше тегло.

<br><b>[25:17]</b>&nbsp; Единият стълб беше висок осемнайсет лакти, главулякът му беше от мед, а височината на главуляка - три лакти, и мрежата и наровете около главуляка - всичко от мед. Същото имаше и другият стълб с мрежата.

<br><b>[25:18]</b>&nbsp; Началникът на телопазителите взе първосвещеника Сераия, втория свещеник Цефания и тримата пазачи при прага.

<br><b>[25:19]</b>&nbsp; От града той взе един скопец, който беше началник над военните люде, и петте души, - които стояха пред царското лице и се намираха в града, и главния писар на войската, който записваше във войската народа на страната, и шейсет души от народа на страната, които се намираха в града.

<br><b>[25:20]</b>&nbsp; Взе ги Навузардан, началник на телопазителите, и ги отведе при вавилонския цар в Ривла.

<br><b>[25:21]</b>&nbsp; И вавилонският цар ги порази и ги погуби в Ривла, в земята Емат. И иудеите бидоха изселени из земята си.

<br><b>[25:22]</b>&nbsp; А над народа, оставен в Иудейската земя, вавилонският цар Навуходоносор постави за началник Годолия, син на Ахикама, Шафанов син.

<br><b>[25:23]</b>&nbsp; Когато всички военачалници, те и людете им, чуха, че вавилонският цар оставил за началник Годолия, дойдоха при Годолия в Масифа, а именно: Исмаил, син на Нетания, Иоханан, син на Карея, Сераия, син на Танхумета от Нетофат, и Иезания, син на маахитеца, те и людете им.

<br><b>[25:24]</b>&nbsp; И се закле Годолия тям и на людете им и им каза: не бойте се да бъдете подвластни на халдеите; заселвайте се в земята, служете на вавилонския цар, и ще ви бъде добре.

<br><b>[25:25]</b>&nbsp; Но в седмия месец дойде Исмаил, син на Нетания, Елишамов син, от царския род, с десет души, порази Годолия, и той умря, също и иудеите, и халдеите, които бяха в Масифа.

<br><b>[25:26]</b>&nbsp; Тогава се дигна целият народ, от мало до голямо, и военачалниците, и отидоха в Египет, защото се бояха от халдеите.

<br><b>[25:27]</b>&nbsp; В трийсет и седмата година от преселението на иудейския цар Иехония, в дванайсетия месец, на двайсет и седмия ден от месеца, вавилонският цар Евилмеродах, в годината на възцаряването си, извади от тъмницата иудейския цар Иехония,

<br><b>[25:28]</b>&nbsp; говори с него приятелски и постави престола му по-горе от престола на царете, които бяха при него във Вавилон;

<br><b>[25:29]</b>&nbsp; и промени тъмничарските му дрехи; и винаги Иехония ядеше с него, през всички дни на живота си.

<br><b>[25:30]</b>&nbsp; И издръжката му, издръжка постоянна, му се даваше от царя, всеки ден, през всички дни на живота му.

</font><br><br></td></tr></table></div></body>
<!-- Mirrored from dveri.bg/bible/oldtest.bg/12.htm by HTTrack Website Copier/3.x [XR&CO'2014], Mon, 16 Jan 2023 18:50:51 GMT -->
</html>
