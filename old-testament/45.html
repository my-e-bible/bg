<HTML>
<!-- Mirrored from dveri.bg/bible/oldtest.bg/45.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
<!-- Added by HTTrack --><meta http-equiv="content-type" content="text/html;charset=utf-8" /><!-- /Added by HTTrack -->
<HEAD><TITLE>Книга на пророк Захария</TITLE>
<META http-equiv=Content-Type content="text/html; charset=utf-8">
<META content="k.s." name=GENERATOR></HEAD>
<body bgcolor="#FFFFFF">
<p align="center">&nbsp; 
<div align="center">
  <table width="633" border="0">
    <tr> 
      <td> <font face="Verdana, Arial, Helvetica, sans-serif" size="4"><b><center>КНИГА НА ПРОРОК ЗАХАРИЯ
</center></b><br>
<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
1
</font> </b></td> </tr> </table></center>
<br><b>[1:1]</b>&nbsp; На осмия месец, през втората година на Дария, биде слово Господне към пророк Захария, син Варахиев, син Адов:

<br><b>[1:2]</b>&nbsp; разгневи се Господ на бащите ви с голям гняв;

<br><b>[1:3]</b>&nbsp; затова кажи им: тъй казва Господ Саваот: обърнете се към Мене, казва Господ Саваот, и Аз ще се обърна към вас, казва Господ Саваот.

<br><b>[1:4]</b>&nbsp; Не бъдете като бащите си, към които се провикваха предишните пророци, думайки: тъй казва Господ Саваот: обърнете се от лошите си пътища и от лошите си дела; но те не слушаха и не Ми дадоха внимание, казва Господ.

<br><b>[1:5]</b>&nbsp; Бащите ви де са? па и пророците ще живеят ли вечно?

<br><b>[1:6]</b>&nbsp; Но думите Ми и наредбите Ми, които заповядах на Моите раби - пророците, нима не постигнаха бащите ви? И те се обръщаха и казваха: както определи Господ Саваот да постъпва с нас по нашите пътища и по делата ни, тъй и постъпи с нас.

<br><b>[1:7]</b>&nbsp; На двайсет и четвъртия ден от единайсетия месец, - това е месец шеват, - през втората година на Дария, биде слово Господне към пророк Захария, син Варахиев, Адов син:

<br><b>[1:8]</b>&nbsp; видях през нощта: ето, един мъж на риж кон стои между мирти, които бяха в глъбнатината, а отзаде му рижи, сиви и бели коне;

<br><b>[1:9]</b>&nbsp; и рекох: кои са те, господине мой? И рече ми Ангелът, който говореше с мене: ще ти покажа, кои са те.

<br><b>[1:10]</b>&nbsp; И отговори мъжът, който стоеше между миртите, и рече: това са ония, които Господ прати да обикалят земята.

<br><b>[1:11]</b>&nbsp; И те отговаряха на Ангела Господен, който стоеше между миртите и рекоха: обиколихме земята, и ето, цялата земя е населена и спокойна.

<br><b>[1:12]</b>&nbsp; И отговори Ангелът Господен и рече: Господи Вседържителю! Докога няма да се смилиш над Иерусалим и над градовете Иудини, на които Ти се гневиш ето вече седемдесет години?

<br><b>[1:13]</b>&nbsp; Тогава в отговор на Ангела, който говореше с мене, изрече Господ слова благи, слова утешителни.

<br><b>[1:14]</b>&nbsp; И рече ми Ангелът, който говореше с мене: провъзгласи и кажи: тъй казва Господ Саваот: поревнувах Аз за Иерусалим и за Сион с голяма ревност;

<br><b>[1:15]</b>&nbsp; и с голямо негодуване негодувам против народите, които живеят в покой, защото, когато Аз се малко разгневих, те усилиха злото.

<br><b>[1:16]</b>&nbsp; Затова тъй казва Господ: Аз се обръщам към Иерусалим с милосърдие; в него ще се съгради Моят дом, казва Господ Саваот, и земемерна връв ще се протегне по Иерусалим.

<br><b>[1:17]</b>&nbsp; Още провъзгласи и кажи: тъй казва Господ Саваот: отново градовете Ми ще се препълнят с блага, и Господ ще утеши Сион и пак ще избере Иерусалим.

<br><b>[1:18]</b>&nbsp; И повдигнах очите си и видях: ето четири рога.

<br><b>[1:19]</b>&nbsp; И рекох на Ангела, който говореше с мене: какво е това? Той ми отговори: това са роговете, които разпръснаха Иуда, Израиля и Иерусалим.

<br><b>[1:20]</b>&nbsp; После Господ ми показа четирма работника.

<br><b>[1:21]</b>&nbsp; И рекох: какво отиват да правят те? Той ми каза тъй: ония рогове разпръснаха Иуда, тъй че никой не може да подигне главата си; а тия дойдоха да ги изплашат, да отбият роговете на народите, които повдигнаха рога си против земята на Иуда, за да я разпръснат.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
2
</font> </b></td> </tr> </table></center>
<br><b>[2:1]</b>&nbsp; И пак повдигнах очи и видях: ето един мъж, който имаше в ръка земемерна връв.

<br><b>[2:2]</b>&nbsp; Аз попитах: къде отиваш? Той ми рече: да измеря Иерусалим, за да видя, каква му е ширината и каква му е дължината.

<br><b>[2:3]</b>&nbsp; И ето Ангелът, който говореше с мене, излиза, а друг Ангел идеше насреща му,

<br><b>[2:4]</b>&nbsp; и той рече на тогова: иди по-скоро, кажи на тоя момък: Иерусалим ще засели околностите поради многото човеци и добитък в него.

<br><b>[2:5]</b>&nbsp; И Аз ще му бъда, казва Господ, огнена стена около него и ще се прославя всред него.

<br><b>[2:6]</b>&nbsp; Да, да! бягайте от северната страна, казва Господ, защото Аз ви разпилях по четирите ветрове небесни, казва Господ.

<br><b>[2:7]</b>&nbsp; Спасявай се, Сионе, който живееш у дъщерята Вавилонова.

<br><b>[2:8]</b>&nbsp; Защото тъй казва Господ Саваот, Който ме прати за слава при народите, що ви грабеха: "който се допира до вас, допира се до зеницата на окото Ми;

<br><b>[2:9]</b>&nbsp; и ето, Аз ще дигна ръката Си против тях, и те ще станат плячка на рабите си". Тогава ще познаете, че Господ Саваот ме е пратил.

<br><b>[2:10]</b>&nbsp; Ликувай и весели се, дъще Сионова! Защото ето, Аз ще дойда и ще се поселя посред тебе, казва Господ.

<br><b>[2:11]</b>&nbsp; И ще прибягнат към Господа много народи в оня ден и ще станат Негов народ; и Той ще се посели посред тебе, и ще узнаеш, че Господ Саваот ме е пратил при тебе.

<br><b>[2:12]</b>&nbsp; Тогава Господ ще вземе във владение Иуда, Своя дял на светата земя, и пак ще избере Иерусалим.

<br><b>[2:13]</b>&nbsp; Да мълчи всяка плът пред лицето на Господа! Защото Той става от светото Си живелище.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
3
</font> </b></td> </tr> </table></center>
<br><b>[3:1]</b>&nbsp; И ми показа той Иисуса, великия иерей, който стоеше пред Ангела Господен, и сатаната, който стоеше отдясно нему, за да му противодействува.

<br><b>[3:2]</b>&nbsp; И рече Господ на сатаната: Господ да ти забрани, сатано, да ти забрани Господ, Който е избрал Иерусалим! Не е ли той главня, изтеглена от огън?

<br><b>[3:3]</b>&nbsp; А Иисус бе облечен в оплескани дрехи и стоеше пред Ангела,

<br><b>[3:4]</b>&nbsp; който отговаряше, и на ония, които стояха пред него, рече тъй: съблечете от него оплесканите дрехи; а на него самия рече: виж, снех от тебе вината ти и те обличам в дрехи тържествени.

<br><b>[3:5]</b>&nbsp; След това рече: наложете на главата му чист кидар, - и наложиха му на главата чист кидар и го облякоха в дреха. А Ангелът Господен стоеше.

<br><b>[3:6]</b>&nbsp; И засвидетелствува Ангелът Господен и рече на Иисуса:

<br><b>[3:7]</b>&nbsp; тъй казва Господ Саваот: ако ходиш по Моите пътища и бъдеш на стражата Ми, ще съдиш Моя дом и ще наглеждаш дворовете Ми. Аз ще ти дам да ходиш между тия, които стоят тука.

<br><b>[3:8]</b>&nbsp; Изслушай обаче, Иисусе, велики иерею, ти и събратята ти, които стоят пред тебе, мъже знатни: ето, Аз довеждам Моя раб - Младочката.

<br><b>[3:9]</b>&nbsp; Защото ето оня камък, който Аз полагам пред Иисуса; на тоя един камък има седем очи; ето, Аз ще издялам на него начертанието му, казва Господ Саваот, и ще изгладя греха на тая земя в един ден.

<br><b>[3:10]</b>&nbsp; В оня ден, казва Господ Саваот, ще каните един другиго под лозата и под смоковницата.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
4
</font> </b></td> </tr> </table></center>
<br><b>[4:1]</b>&nbsp; И върна се оня Ангел, който говори с мене, и ме разбуди, както разбуждат човека от сън.

<br><b>[4:2]</b>&nbsp; И ми рече той: какво виждаш? И отговорих: виждам, ето, светилник цял от злато и чашки за елей върху му, и седем кандилца на него, и по седем цеви на кандило, които са върху му;

<br><b>[4:3]</b>&nbsp; и две маслини на него: едната отдясно на чашката, другата отляво.

<br><b>[4:4]</b>&nbsp; И отговорих и рекох на Ангела, който говореше с мене: какво е това, господине мой?

<br><b>[4:5]</b>&nbsp; И Ангелът, който говореше с мене, отговори и ми рече: не знаеш ли, какво е това? И рекох: не зная, господине мой.

<br><b>[4:6]</b>&nbsp; Тогава той отговори и ми рече тъй: това е словото на Господа към Зоровавеля, което казва: не с воинство и не със сила, а с Моя Дух, казва Господ Саваот.

<br><b>[4:7]</b>&nbsp; Коя си ти, планино голяма, пред Зоровавеля? ти си равнина, и ще изнесе той краеъгълния камък при шумни викове: "благодат, благодат върху него!"

<br><b>[4:8]</b>&nbsp; И биде към мене слово Господне:

<br><b>[4:9]</b>&nbsp; ръцете на Зоровавеля туриха основата на тоя Дом; неговите ръце ще го и свършат, и ще познаеш, че Господ Саваот ме е пратил при вас.

<br><b>[4:10]</b>&nbsp; Защото кой може да смята тоя ден за маловажен, когато радостно гледат на строителния отвес в ръцете на Зоровавеля ония седем, - това са очите на Господа, - които обхващат с поглед цяла земя?

<br><b>[4:11]</b>&nbsp; Тогава отговорих и му рекох: що значат ония две маслини отдясно на светилника и отляво нему?

<br><b>[4:12]</b>&nbsp; И пак почнах да говоря и му рекох: що значат двата маслинени клона, които през две златни тръбички изливат от себе си злато?

<br><b>[4:13]</b>&nbsp; И ми рече той: не знаеш ли, що е това? Отговорих: не зная, господине мой.

<br><b>[4:14]</b>&nbsp; И рече той: това са двамата помазани с елей, които предстоят пред Господа на цялата земя.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
5
</font> </b></td> </tr> </table></center>
<br><b>[5:1]</b>&nbsp; И пак повдигнах очи и видях: ето, хвърчи свитък.

<br><b>[5:2]</b>&nbsp; И ми рече той: какво виждаш? Отговорих: виждам свитък да хвърчи; дължината му е двайсет лакти, а ширината му е десет лакти.

<br><b>[5:3]</b>&nbsp; Той ми рече: това е проклятието, което излиза по лицето на цяла земя; защото всеки, който краде, ще бъде изтребен, - както е написано на едната страна, и всеки, който се кълне лъжливо, ще бъде изтребен, както е написано на другата страна.

<br><b>[5:4]</b>&nbsp; Аз го напратих, казва Господ, и то ще влезе в дома на крадеца и в дома на оногова, който лъжливо се кълне в Моето име, и ще остане в дома му, и ще изтреби него, дърветата му и камъните му.

<br><b>[5:5]</b>&nbsp; И влезе Ангелът, който говореше с мене, и ми рече: дигни още очите си и погледни: що е това, дето излиза?

<br><b>[5:6]</b>&nbsp; А когато аз казах: какво е това? той отговори: това, което излиза, е ефа, и рече: това е образът им по цяла земя.

<br><b>[5:7]</b>&nbsp; И ето един къс олово се издигна, и там седеше една жена посред ефата.

<br><b>[5:8]</b>&nbsp; И рече той: тая жена е самото нечестие, и я хвърли всред ефата, а на отвора й хвърли оловения къс.

<br><b>[5:9]</b>&nbsp; И вдигнах очите си и видях: ето, появиха се две жени, и вятър имаше в крилата им; и крила имаха те като крила на щъркел; и вдигнаха те ефата и поднесоха я между земята и небето.

<br><b>[5:10]</b>&nbsp; И рекох аз на Ангела, който говореше с мене: къде носят тая ефа?

<br><b>[5:11]</b>&nbsp; Тогава той ми рече: за да съградят за нея дом в земята Сенаар, и кога бъде всичко приготвено, тя ще се постави там на своята основа.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
6
</font> </b></td> </tr> </table></center>
<br><b>[6:1]</b>&nbsp; И пак вдигнах очите си, и виждам: ето, четири колесници излизат из прохода между две планини; а тия планини бяха медни планини.

<br><b>[6:2]</b>&nbsp; В първата колесница конете бяха рижи, във втората колесница - черни;

<br><b>[6:3]</b>&nbsp; в третата колесница конете бяха бели, а в четвъртата колесница - сиви, силни.

<br><b>[6:4]</b>&nbsp; И, като заговорих, аз рекох на Ангела, който говореше с мене: какво е това, господине мой?

<br><b>[6:5]</b>&nbsp; Отговори Ангелът и ми рече: това са четирите небесни духа, които излизат да предстоят пред Господа на цялата земя.

<br><b>[6:6]</b>&nbsp; Враните коне там излизат към северна страна, и белите вървят след тях, а сивите отиват към южна страна.

<br><b>[6:7]</b>&nbsp; И силните излязоха и се впуснаха да преминат земята; и той рече: идете, преминете земята, - и те преминаха земята.

<br><b>[6:8]</b>&nbsp; Тогава той ме повика и ми рече тъй: виж, излезлите за северната страна успокоиха духа ми против северната земя.

<br><b>[6:9]</b>&nbsp; И биде слово Господне към мене:

<br><b>[6:10]</b>&nbsp; вземи от дошлите от плена, от Хелдая, от Товия и от Иедая, и иди в същия ден, иди в дома на Иосия, син Софониев, дето те пристигнаха от Вавилон,

<br><b>[6:11]</b>&nbsp; вземи от тях сребро и злато и направи венци, и тури ги на главата на Иисуса, син Иоседеков, велик иерей,

<br><b>[6:12]</b>&nbsp; и му кажи: тъй казва Господ Саваот: ето Мъж, - името Му е Младочка, - Той ще израсте от корена Си и ще създаде храма Господен.

<br><b>[6:13]</b>&nbsp; Той ще създаде храма Господен и ще получи слава, ще седне на престола Си и ще бъде владетел, ще бъде и свещеник на престола Си, и съгласие за мир ще има между единия и другия.

<br><b>[6:14]</b>&nbsp; А ония венци ще бъдат за Хелема и Товия, за Иедая и Хена, син Софониев, за спомен в храма Господен.

<br><b>[6:15]</b>&nbsp; И отдалеч ще дойдат и ще участвуват в постройката на храма Господен, и вие ще познаете, че Господ Саваот ме е пратил при вас, и това ще стане, ако усърдно слушате гласа на вашия Господ Бог.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
7
</font> </b></td> </tr> </table></center>
<br><b>[7:1]</b>&nbsp; През четвъртата година на цар Дария биде слово Господне към Захария на четвъртия ден от деветия месец - хаслев,

<br><b>[7:2]</b>&nbsp; когато Ветил прати Сарецера и Регем-Мелеха и спътниците му да се помолят пред лицето на Господа

<br><b>[7:3]</b>&nbsp; и да попитат свещениците, които са в дома на Господа Саваота, и пророците, думайки: да плача ли в петия месец и да постя ли, както това правих вече много години?

<br><b>[7:4]</b>&nbsp; И биде към мене слово на Господа Саваота:

<br><b>[7:5]</b>&nbsp; кажи на целия народ от тая земя и на свещениците тъй: когато вие постихте и плакахте в петия и седмия месец, и то цели седемдесет години, за Мене ли постихте, за Мене ли?

<br><b>[7:6]</b>&nbsp; И кога ядете и пиете, не за себе си ли ядете и не за себе си ли пиете?

<br><b>[7:7]</b>&nbsp; Нали същите думи прогласяваше Господ чрез предишните пророци, когато Иерусалим бе още населен и спокоен, и градовете около него, южната страна и низината, бяха населени?

<br><b>[7:8]</b>&nbsp; И биде слово Господне към Захария:

<br><b>[7:9]</b>&nbsp; тъй говори тогава Господ Саваот: извършвайте съд праведен и струвайте милост и състрадание всеки към брата си;

<br><b>[7:10]</b>&nbsp; вдовици и сираци, пришълец и сиромах не притеснявайте и зло един против другиго не мислете в сърцата си.

<br><b>[7:11]</b>&nbsp; Но те не искаха да внимават, отвърнаха се от Мене, и ушите си запушиха, за да не чуват.

<br><b>[7:12]</b>&nbsp; И сърцето си вкамениха, за да не чуват закона и думите, които пращаше Господ Саваот чрез Своя Дух през предишните пророци; затова ги и постигна големият гняв на Господа Саваота.

<br><b>[7:13]</b>&nbsp; И както Аз виках, а те не чуваха, тъй и те викаха, пък Аз не чувах, казва Господ Саваот.

<br><b>[7:14]</b>&nbsp; И Аз ги разпръснах по всички народи, които те не знаеха, и тая земя запустя подир тях, тъй че никой не ходеше по нея нито напред, нито назад, и те обърнаха в пустиня желаната страна.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
8
</font> </b></td> </tr> </table></center>
<br><b>[8:1]</b>&nbsp; И биде слово от Господа Саваота:

<br><b>[8:2]</b>&nbsp; тъй казва Господ Саваот: възревнувах за Сиона с голяма ревност, и с голям гняв възревнувах за него.

<br><b>[8:3]</b>&nbsp; Тъй казва Господ: ще се обърна към Сион и ще живея в Иерусалим, и ще се нарича Иерусалим град на истината, и планината на Господа Саваота - планина на светинята.

<br><b>[8:4]</b>&nbsp; Тъй казва Господ Саваот: пак старци и бабички ще седят по улиците в Иерусалим, всеки с тояга в ръка поради дълбока старост.

<br><b>[8:5]</b>&nbsp; И улиците на тоя град ще се напълнят с момчета и момичета, които ще играят по улиците му.

<br><b>[8:6]</b>&nbsp; Тъй казва Господ Саваот: ако това в очите на останалия народ ще се покаже чудно в тия дни, нима то е чудно и в Моите очи? казва Господ Саваот.

<br><b>[8:7]</b>&nbsp; Тъй казва Господ Саваот: ето, Аз ще спася Моя народ от източната страна и от страната на заник-слънце;

<br><b>[8:8]</b>&nbsp; ще ги доведа, и те ще живеят в Иерусалим и ще бъдат Мой народ, и Аз ще бъда техен Бог, в истина и правда.

<br><b>[8:9]</b>&nbsp; Тъй казва Господ Саваот: укрепете ръцете си вие, които чувате сега тия думи от устата на пророците, които бяха при основаването дома на Господа Саваота, за да се съгради храмът.

<br><b>[8:10]</b>&nbsp; Защото преди ония дни нямаше заплата за човека, нито награда за труда на животните; нито за дохождащия, нито за отиващия имаше спокойствие от врага; и допущах Аз всеки човек да враждува против другиго.

<br><b>[8:11]</b>&nbsp; А сега за остатъка от тоя народ Аз не съм такъв, както в по-напрежни дни, казва Господ Саваот.

<br><b>[8:12]</b>&nbsp; Защото сеитбата ще бъде в мир; лозата ще даде плода си, земята ще даде произведенията си, и небесата ще дават росата си; и всичко това ще предам във владение на останалия тоя народ.

<br><b>[8:13]</b>&nbsp; И както вие, доме Иудин и доме Израилев, бяхте проклятие между народите, тъй Аз ще ви спася, и вие ще бъдете благословение; не бойте се; нека се укрепят ръцете ви!

<br><b>[8:14]</b>&nbsp; Защото тъй казва Господ Саваот: както бях определил да ви накажа, когато вашите бащи Ме прогневяваха, казва Господ Саваот, и не отмених,

<br><b>[8:15]</b>&nbsp; тъй пак Аз определих в тия дни да сторя добро на Иерусалим и на дома Иудин; не бойте се!

<br><b>[8:16]</b>&nbsp; Ето делата, които вие трябва да вършите: говорете истина един другиму; праведно и миролюбиво съдете при портите си.

<br><b>[8:17]</b>&nbsp; Никой от вас да не мисли в сърце си зло против ближния си, и лъжлива клетва не обичайте, защото всичко това Аз мразя, казва Господ.

<br><b>[8:18]</b>&nbsp; И биде към мене слово от Господа Саваота:

<br><b>[8:19]</b>&nbsp; тъй казва Господ Саваот: постът на четвъртия месец, постът на петия, постът на седмия и постът на десетия ще стане за дома Иудин радост и весело тържество; само обичайте истина и мир.

<br><b>[8:20]</b>&nbsp; Тъй казва Господ Саваот: още ще дохождат народи и жители от много градове,

<br><b>[8:21]</b>&nbsp; и ще отидат жителите на един град при жителите на друг град и ще кажат: да идем да се молим пред лицето на Господа и да потърсим Господа Саваота; и всеки ще каже: ще ида и аз.

<br><b>[8:22]</b>&nbsp; И ще дохождат много племена и силни народи, за да търсят Господа Саваота в Иерусалим и да се помолят пред лицето на Господа.

<br><b>[8:23]</b>&nbsp; Тъй казва Господ Саваот: в ония дни ще се уловят десет души от всички разноезични народи, ще се уловят за полата на иудеянин и ще казват: ние ще дойдем с тебе, защото чухме, че Бог е с вас.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
9
</font> </b></td> </tr> </table></center>
<br><b>[9:1]</b>&nbsp; Пророческото слово на Господа е против земята Хадрах, и над Дамаск то ще се спре; защото окото Господне е върху всички човеци, както и върху всички колена Израилеви, -

<br><b>[9:2]</b>&nbsp; и върху Емат, съседен с него, върху Тир и Сидон, защото твърде са се ухитрили.

<br><b>[9:3]</b>&nbsp; И направи си Тир крепост, натрупа сребро като прах, и злато - като улична кал.

<br><b>[9:4]</b>&nbsp; Ето, Господ ще го направи беден и ще съкруши силата му в морето, и сам ще бъде изтребен с огън.

<br><b>[9:5]</b>&nbsp; Това ще види Аскалон и ще се ужаси, Газа - и ще затрепери силно, и Екрон; защото ще се засрами надеждата му: няма да има цар в Газа, и Аскалон няма да се насели.

<br><b>[9:6]</b>&nbsp; Чуждо племе ще живее в Азот, и Аз ще унищожа високомерието на филистимци.

<br><b>[9:7]</b>&nbsp; Ще изтегля кръвта от устата му, и мръсотиите му - от зъбите му, и той ще се падне на нашия Бог и ще бъде като хилядоначалник в Иуда, и Екрон ще бъде като Иевусея.

<br><b>[9:8]</b>&nbsp; Ще разположа стан в Моя дом срещу войската, срещу ония, които преминават напред и назад, и няма вече да дохожда притеснител; защото сега Аз ще гледам на това с Моите очи.

<br><b>[9:9]</b>&nbsp; Ликувай от радост, дъще Сионова, тържествувай, дъще Иерусалимова: ето, твоят Цар иде при тебе, праведен и спасяващ, кротък, възседнал на ослица и на младо осле, син на подяремница.

<br><b>[9:10]</b>&nbsp; Тогава ще изтребя колесниците у Ефрема и конете в Иерусалим, и ще бъде счупен военният лък; и Той ще възвести мир на народите, и владичеството Му ще бъде от море до море и от реката до земните краища.

<br><b>[9:11]</b>&nbsp; А колкото за тебе, Израилю, заради кръвта на завета ти Аз ще освободя твоите затворници от рова, в който няма вода.

<br><b>[9:12]</b>&nbsp; Връщайте се в крепостта вие, пленници, които се надявате! Каквото сега възвестявам, ще ти дам двойно.

<br><b>[9:13]</b>&nbsp; Защото като лък ще изопна за Себе Си Иуда и ще напълня лъка с Ефрема, и ще подигна синовете ти, Сионе, против твоите синове, Ионио, и ще направя тебе ратоборски меч.

<br><b>[9:14]</b>&nbsp; Ще се яви над тях Господ, и като светкавица ще изхвръкне стрелата Му; ще загърми Господ Бог с тръба и ще върви в южни бури.

<br><b>[9:15]</b>&nbsp; Господ Саваот ще ги брани, и те ще изтребват и ще тъпчат прашните камъни; ще пият и ще шумят като от вино, и ще се напълнят като жертвени чаши, както ъглите на жертвеника.

<br><b>[9:16]</b>&nbsp; И ще ги спаси техният Господ Бог в оня ден, като стадо от Своя народ; защото като камъни на корона те ще заблестят на земята Му.

<br><b>[9:17]</b>&nbsp; О, колко голяма е благостта Му и каква е красотата Му! Житото ще одушеви езика на момците, и виното - момите.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
10
</font> </b></td> </tr> </table></center>
<br><b>[10:1]</b>&nbsp; Искайте от Господа дъжд във време благоприятно; Господ ще блесне със светкавица и ще ви даде обилен дъжд, всекиму - злак на нива.

<br><b>[10:2]</b>&nbsp; Защото терафимите говорят празни приказки, и гледачите виждат лъжливото и разказват лъжливи сънища; те утешават с празни приказки; затова се лутат като овци, търпят неволя, защото нямат пастир.

<br><b>[10:3]</b>&nbsp; Против пастирите се разпали гневът Ми, и козлите Аз ще накажа; защото ще споходи Господ Саваот стадото Си, дома Иудин, и ще ги постави като славния Си кон на бой.

<br><b>[10:4]</b>&nbsp; От него ще бъде краеъгълният камък, от него - гвоздеят, от него - лъкът за бой, от него ще излязат всички народоуправници.

<br><b>[10:5]</b>&nbsp; И те ще бъдат като юнаци, които тъпчат враговете на война като улична кал, и ще се сражават, понеже Господ е с тях, и ще посрамят ездачите на коне.

<br><b>[10:6]</b>&nbsp; Ще укрепя дома Иудин и ще спася дома Иосифов, и ще ги върна, защото Аз се смилих над тях, и те ще бъдат, като да не съм ги оставял; защото Аз съм техният Господ Бог, и ще ги чуя.

<br><b>[10:7]</b>&nbsp; Като юнак ще бъде Ефрем; ще се развесели сърцето им като от вино, и ще видят това синовете им и ще се зарадват; във възторг ще бъде сърцето им у Господа.

<br><b>[10:8]</b>&nbsp; Ще им дам знак и ще ги събера, защото Аз ги изкупих; те ще бъдат също тъй многобройни, както по-преди;

<br><b>[10:9]</b>&nbsp; ще ги разселя между народите, и в далечни страни те ще си спомнят за Мене и ще живеят с децата си, и ще се върнат;

<br><b>[10:10]</b>&nbsp; ще ги върна от земята Египетска и от Асирия ще ги събера; ще ги доведа в земята Галаадска и на Ливан, и няма да стигне място за тях.

<br><b>[10:11]</b>&nbsp; Ще премине злото по морето и ще порази морските вълни; ще пресъхнат всички дълбочини на реката, и ще се смири гордостта на Асура, и скиптърът ще бъде отнет от Египет.

<br><b>[10:12]</b>&nbsp; Ще ги укрепя в Господа, и те ще ходят в името Му, казва Господ.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
11
</font> </b></td> </tr> </table></center>
<br><b>[11:1]</b>&nbsp; Отваряй, Ливане, портите си, и огън да погълне твоите кедри.

<br><b>[11:2]</b>&nbsp; Ридай, кипарисе, защото падна кедърът, защото и великаните са опустошени; ридайте, дъбове васански, защото е повалена непроходната гора.

<br><b>[11:3]</b>&nbsp; Чува се глас от ридание на пастири, защото е опустошено тяхното великолепие; чува се рикане на лъвчета, защото е опустошена хубостта на Иордан.

<br><b>[11:4]</b>&nbsp; Тъй казва Господ, Бог мой: паси овците, обречени на клане,

<br><b>[11:5]</b>&nbsp; които купувачите безнаказано колят, а продавачите им казват: "благословен да бъде Господ; аз разбогатях!" И пастирите им не ги жалят.

<br><b>[11:6]</b>&nbsp; Защото Аз няма вече да прощавам жителите на тая земя, казва Господ; и ето, ще предам човеците, всекиго в ръцете на ближния му и в ръцете на царя му, и те ще поразяват земята, и Аз няма да я избавя от ръцете им.

<br><b>[11:7]</b>&nbsp; И ще паса овците, обречени на клане, овци наистина бедни. И ще Си взема две тояги, и ще нарека едната - благоволение, другата - вериги, и с тях ще паса овците.

<br><b>[11:8]</b>&nbsp; И ще изтребя трима от пастирите в един месец; и ще се отвърне душата Ми от тях, както и тяхната душа се отвръща от Мене.

<br><b>[11:9]</b>&nbsp; Тогава ще кажа: няма да ви паса; която умира, нека умре, и която загива, нека загине, а които остават, нека ядат плътта една на друга.

<br><b>[11:10]</b>&nbsp; И ще взема тоягата Си "благоволение" и ще я пречупя, за да унищожа завета, който сключих с всички народи.

<br><b>[11:11]</b>&nbsp; И той ще бъде унищожен в оня ден, и тогава ще узнаят бедните от овците, които Ме очакват, че това е словото на Господа.

<br><b>[11:12]</b>&nbsp; И ще им кажа: ако ви е угодно, дайте Ми заплатата Ми; ако ли не - не давайте; и те ще Ми претеглят за отплата трийсет сребърника.

<br><b>[11:13]</b>&nbsp; И рече ми Господ: хвърли ги в църковната каса, - висока цена, за каквато те Ме оцениха! И взех аз трийсетте сребърника и ги хвърлих в дома Господен за грънчаря.

<br><b>[11:14]</b>&nbsp; И счупих другата Си тояга "вериги", за да разкъсам братството между Иуда и Израиля.

<br><b>[11:15]</b>&nbsp; И Господ ми рече: вземи си още принадлежностите на едного от глупавите пастири.

<br><b>[11:16]</b>&nbsp; Защото ето, Аз ще поставя пастир на тая земя, който не се грижи за загиващите, загубените няма да търси и бедните няма да лекува, здравите няма да храни, а месото на тлъстите ще яде и копитата им ще откъсне.

<br><b>[11:17]</b>&nbsp; Горко на невредния пастир, който оставя стадото! Меч върху ръката му и върху дясното му око! ръката му съвсем ще изсъхне, и дясното му око съвсем ще потъмнее.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
12
</font> </b></td> </tr> </table></center>
<br><b>[12:1]</b>&nbsp; Пророческо слово на Господа за Израиля. - Господ, Който разпростря небето, основа земята и образува духа на човека вътре в него, казва:

<br><b>[12:2]</b>&nbsp; ето, Аз ще направя Иерусалим чаша на изстъпление за всички околни народи, също и за Иуда през време на иерусалимската обсада.

<br><b>[12:3]</b>&nbsp; В оня ден ще направя Иерусалим тежък камък за всички племена; всички, които ще го подигат, ще се изкилавят, а ще се съберат против него всички земни народи.

<br><b>[12:4]</b>&nbsp; В оня ден, казва Господ, Аз ще поразя всеки кон с лудост и конника му - с безумие, а върху дома Иудин ще отворя очите Си. Всеки пък кон у народите ще поразя със слепота.

<br><b>[12:5]</b>&nbsp; И ще кажат князете Иудини в сърцата си: моя сила са жителите на Иерусалим в Господа Саваота, техния Бог.

<br><b>[12:6]</b>&nbsp; В оня ден Аз ще направя князете Иудини като жерава с огън между дърва и като запалено светило между снопове, и те ще изтребят всички околни народи и отдясно и отляво, и отново ще бъде населен Иерусалим на своето място, - в Иерусалим.

<br><b>[12:7]</b>&nbsp; И Господ ще спаси първом шатрите на Иуда, та величието на дома Давидов и величието на иерусалимските жители да не се издига над Иуда.

<br><b>[12:8]</b>&nbsp; В оня ден ще брани Господ жителите на Иерусалим, и най-слабият между тях ще стане в оня ден като Давида, а домът Давидов ще стане като Бог, като Ангел Господен пред тях.

<br><b>[12:9]</b>&nbsp; В оня ден Аз ще изтребя всички народи, които нападат Иерусалим.

<br><b>[12:10]</b>&nbsp; А върху дома Давидов и върху жителите иерусалимски ще излея дух на благодат и умиление, и те ще погледнат на Него, Когото те прободоха, и ще ридаят за Него, както се ридае за единороден син, и ще скърбят, както се скърби за първороден.

<br><b>[12:11]</b>&nbsp; В оня ден ще се вдигне голям плач в Иерусалим, като плача на Хададримона в Мегидонската долина.

<br><b>[12:12]</b>&nbsp; И ще ридае земята, всяко племе отделно: племето на дома Давидов отделно, и жените им отделно;

<br><b>[12:13]</b>&nbsp; племето на дома Левиин отделно, и жените им отделно; племето Симеоново отделно, и жените им отделно;

<br><b>[12:14]</b>&nbsp; всички останали племена, всяко племе отделно, и жените им отделно.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
13
</font> </b></td> </tr> </table></center>
<br><b>[13:1]</b>&nbsp; В оня ден ще се отвори извор за дома Давидов и за жителите иерусалимски, за да се умият от грях и нечистотия.

<br><b>[13:2]</b>&nbsp; В оня ден, казва Господ Саваот, Аз ще изтребя имената на идолите от тая земя, и те няма вече да се споменават, както и лъжепророците и нечистия дух ще отстраня от земята.

<br><b>[13:3]</b>&nbsp; Тогава, ако някой предсказва, то баща му и майка му, които са го родили, ще му кажат: ти не трябва да живееш, защото говориш лъжа в името на Господа; и ще го порази баща му и майка му, които са го родили, когато той ще предсказва.

<br><b>[13:4]</b>&nbsp; В оня ден ще се засрамят такива предсказвачи, всеки от видението си, когато почнат да предсказват, и няма да се обличат във власеница, за да лъжат.

<br><b>[13:5]</b>&nbsp; И всеки ще каже: аз не съм пророк, аз съм земеделец, защото някой ме е направил роб от детинството ми.

<br><b>[13:6]</b>&nbsp; Ще му кажат: а от какво имаш на ръцете си белези? И той ще отговори: от това, че ме биха вкъщи ония, които ме обичат.

<br><b>[13:7]</b>&nbsp; О, мече! подигни се против Моя пастир и против ближния Ми, казва Господ Саваот: порази пастира, и ще се разпръснат овците! И Аз ще обърна ръката Си против малките.

<br><b>[13:8]</b>&nbsp; И по цялата земя, казва Господ, две части от нея ще бъдат изтребени, ще измрат, а третата ще остане на нея.

<br><b>[13:9]</b>&nbsp; И ще прекарам тая трета част през огън, и ще ги разтопя, както топят сребро, и ще ги очистя, както чистят злато: те ще призовават името Ми, и Аз ще ги чуя и ще кажа: това е Моят народ, и те ще рекат: Господ е мой Бог!


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
14
</font> </b></td> </tr> </table></center>
<br><b>[14:1]</b>&nbsp; Ето, настъпва денят Господен, и ще разделят награбеното от тебе сред тебе.

<br><b>[14:2]</b>&nbsp; Ще събера всички народи на война срещу Иерусалим; градът ще бъде превзет, и домовете разграбени; жените ще бъдат обезчестени, и половината град ще отиде в плен; но останалият народ не ще бъде изтребен от града.

<br><b>[14:3]</b>&nbsp; Тогава ще излезе Господ и ще се опълчи против тия народи, както се бе опълчил в боевия ден.

<br><b>[14:4]</b>&nbsp; И ще застанат нозете Му в оня ден на Елеонската планина, която е пред лицето на Иерусалим към изток: и ще се разцепи през средата Елеонската планина от изток към запад с твърде голяма долина, и половината планина ще отиде към север, а половината й към юг.

<br><b>[14:5]</b>&nbsp; И вие ще побегнете в долината на Моите планини; защото планинската долина ще се простира до Асил; и ще побегнете, както бягахте от земетръса в дните на Озия, цар иудейски; и ще дойде Господ, Бог мой, и всички светии с Него.

<br><b>[14:6]</b>&nbsp; В оня ден няма да има светлина, светилата ще се махнат.

<br><b>[14:7]</b>&nbsp; Тоя ден ще бъде едничък, известен само на Господа: нито ден, нито нощ; само привечер ще се яви светлина.

<br><b>[14:8]</b>&nbsp; В оня ден живи води ще потекат от Иерусалим, половината им в източното море и половината им в западното море: лете и зиме тъй ще бъде.

<br><b>[14:9]</b>&nbsp; И Господ ще бъде цар над цяла земя: в него ден Господ ще бъде един, и името Му - едно.

<br><b>[14:10]</b>&nbsp; Цялата тая земя ще бъде като равнина, от Гаваон до Ремон, на юг от Иерусалим, който високо ще стои на мястото си и ще се насели от портите Вениаминови до мястото на първите порти, до Ъгловите порти, и от кулата на Ананеила до царските линове.

<br><b>[14:11]</b>&nbsp; И ще живеят в него, и проклятие няма вече да има, но Иерусалим ще стои безопасно.

<br><b>[14:12]</b>&nbsp; И ето какво ще бъде поражението, с което Господ ще порази всички народи, които са воювали против Иерусалим: тялото на всекиго ще изхилее, докато още той стои на нозете си, и очите му ще се стопят в длъбнатините си, и езикът му ще изсъхне в устата му.

<br><b>[14:13]</b>&nbsp; В оня ден ще произлезе между тях голямо смущение от Господа, тъй че един ще хване ръката на другиго и ще подигне ръката му против ръката на ближния му.

<br><b>[14:14]</b>&nbsp; Но и сам Иуда ще воюва против Иерусалим, и богатството на всички околни народи ще бъде събрано: злато, сребро и дрехи в голямо множество.

<br><b>[14:15]</b>&nbsp; Ще бъде също такова поражение на коне и мъски, на камили и осли и на всякакъв добитък, който ще се намира в стана им.

<br><b>[14:16]</b>&nbsp; После всички останали от всички народи, които са дохождали против Иерусалим, ще дохождат от година на година, да се покланят на Царя, Господа Саваота, и да празнуват празник Шатри.

<br><b>[14:17]</b>&nbsp; И ако някое от земните племена не отиде в Иерусалим, за да се поклони на Царя, на Господа Саваота, дъжд няма да има у тях.

<br><b>[14:18]</b>&nbsp; И ако племето египетско не потегли на път и не дойде (тук), и то няма да има дъжд, и ще го постигне поражение, с каквото ще порази Господ народите, които не дохождат да празнуват празник Шатри.

<br><b>[14:19]</b>&nbsp; Ето какво ще стане за греха на Египет и за греха на всички народи, които няма да дойдат да празнуват празник Шатри.

<br><b>[14:20]</b>&nbsp; В онова време дори до конските обори ще бъде (начертано): светиня Господу, и котлите в дома Господен ще бъдат като жертвените блюда пред олтара.

<br><b>[14:21]</b>&nbsp; И всички котли в Иерусалим и Иудея ще бъдат светиня на Господа Саваота, и ще дохождат всички, които принасят жертва, ще ги вземат и ще варят в тях, и няма вече да има нито един хананеец в дома на Господа Саваота в оня ден.

</font><br><br></td></tr></table></div></body>
<!-- Mirrored from dveri.bg/bible/oldtest.bg/45.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
</html>