<HTML>
<!-- Mirrored from dveri.bg/bible/oldtest.bg/41.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
<!-- Added by HTTrack --><meta http-equiv="content-type" content="text/html;charset=Windows-1251" /><!-- /Added by HTTrack -->
<HEAD><TITLE>Книга на пророк Наума</TITLE>
<META http-equiv=Content-Type content="text/html; charset=windows-1251">
<META content="k.s." name=GENERATOR></HEAD>
<body bgcolor="#FFFFFF">
<p align="center">&nbsp; 
<div align="center">
  <table width="633" border="0">
    <tr> 
      <td> <font face="Verdana, Arial, Helvetica, sans-serif" size="4"><b><center>КНИГА НА ПРОРОК НАУМА
</center></b><br>
<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
1
</font> </b></td> </tr> </table></center>
<br><b>[1:1]</b>&nbsp; Пророчество за Ниневия; книга за виденията на Наума Елкосенеца:

<br><b>[1:2]</b>&nbsp; Господ е Бог ревнив и отмъстител; отмъстител е Господ и е страшен с гняв: отмъщава Господ на враговете Си и не ще пощади противниците Си.

<br><b>[1:3]</b>&nbsp; Господ е дълготърпелив и велик по сила и не оставя без наказание; във вихър и буря ходи Господ, облакът е прах от нозете Му.

<br><b>[1:4]</b>&nbsp; Запрети ли Той на морето - и то изсъхва, и всички реки пресъхват: посърнува Васан и Кармил, и вехне цветът на Ливан.

<br><b>[1:5]</b>&nbsp; Планини се тресат пред Него, и хълмове се топят, земята се люлее пред лицето Му, и вселената и всички, които живеят по нея.

<br><b>[1:6]</b>&nbsp; Пред негодуването Му кой ще устои? И кой ще изтърпи пламъка на гнева Му? Гневът Му се разлива като огън; скалите се разпадат пред Него.

<br><b>[1:7]</b>&nbsp; Благ е Господ; Той е убежище в скръбен ден и познава ония, които се Нему надяват;

<br><b>[1:8]</b>&nbsp; но с наводнение, що всичко потопява, Той ще разруши до основи Ниневия, и мрак ще постигне враговете Му.

<br><b>[1:9]</b>&nbsp; Какво кроите против Господа? Той ще извърши изтребление, и бедите вече не ще се повторят,

<br><b>[1:10]</b>&nbsp; защото, и сплетени помежду си като трънак и опити като пияници, те ще бъдат съвсем погълнати, като суха слама.

<br><b>[1:11]</b>&nbsp; От тебе произлезе оня, който е замислил зло против Господа, и който е съставил нечестив заговор.

<br><b>[1:12]</b>&nbsp; Тъй казва Господ: макар да са безопасни и многобройни, те ще бъдат изклани и ще изчезнат; а тебе макар да те измъчвах, няма вече да те измъчвам.

<br><b>[1:13]</b>&nbsp; И сега Аз ще съкруша ярема му, който лежи върху тебе, и ще разкъсам твоите окови.

<br><b>[1:14]</b>&nbsp; А за тебе, Асуре, Господ определи: не ще има вече семе с твое име; из дома на твоя бог ще изтребя истукани и кумири, ще ти приготвя в него гроб, защото си нищожен.

<br><b>[1:15]</b>&nbsp; Ето, по планините са стъпките на благовестника, който възвестява мир: празнувай, Иудейо, твоите празници, изпълняй оброците си, защото по тебе няма вече да минува нечистивият: той е съвсем унищожен.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
2
</font> </b></td> </tr> </table></center>
<br><b>[2:1]</b>&nbsp; Подига се против тебе разрушител: пази твърдините, варди пътя, укрепи чресла, събирай сили.

<br><b>[2:2]</b>&nbsp; Защото Господ ще възстанови величието на Иакова, както величието на Израиля, понеже ги опустошиха опустошители и лозовите им пръчки изтребиха.

<br><b>[2:3]</b>&nbsp; Щитът на юнаците му е червен; войниците му са в багрени дрехи; огън пускат колесниците в деня, когато се готвят за бой, и гора от копия се вълнува.

<br><b>[2:4]</b>&nbsp; По улици търчат колесници, гърмят по стъгди; блясъкът от тях е като от огън; святкат като светкавица.

<br><b>[2:5]</b>&nbsp; Той зове юнаците си, ала те се спъват в хода си; припкат към градските стени, но обсадата е вече стъкмена.

<br><b>[2:6]</b>&nbsp; Речните порти се отварят, и дворецът се разрушава.

<br><b>[2:7]</b>&nbsp; Решено е: тя ще бъде оголена и в плен отведена, и рабините й ще стенат като гълъби, удряйки се в гърди.

<br><b>[2:8]</b>&nbsp; Ниневия, откак съществува, беше като водоем, пълен с вода, а те бягат. "Стойте, стойте!" Ала никой се не обръща да погледне.

<br><b>[2:9]</b>&nbsp; Грабете сребро, грабете злато! нямат край натрупаните всякакви скъпоценни вещи.

<br><b>[2:10]</b>&nbsp; Ограбена, опустошена и разорена е тя, - и сърце се топи, колене треперят; на всички у чреслата има силна болка, и лицата на всички потъмняха.

<br><b>[2:11]</b>&nbsp; Де е сега леговището на лъвовете и онова пасбище за лъвчета, дето ходеха лъв, лъвица и лъвчета, и никой ги не плашеше?

<br><b>[2:12]</b>&nbsp; Де е лъвът, който грабеше да насити своите щенета и давеше за лъвиците си и който пълнеше с плячка пещерите си и леговищата си с ограбено?

<br><b>[2:13]</b>&nbsp; Ето, Аз съм против тебе, казва Господ Саваот, и ще изгоря в дим твоите колесници, и меч ще погълне твоите лъвчета, и ще изтребя от земята твоята плячка, и вече не ще се чува гласът на твоите пратеници.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
3
</font> </b></td> </tr> </table></center>
<br><b>[3:1]</b>&nbsp; Горко на кървавия град! Той е пълен с измама и убийство; не престава в него грабежът.

<br><b>[3:2]</b>&nbsp; Чува се плющене на бич и трясък от въртящи се колела, цвилене на кон и тропот от скачаща колесница.

<br><b>[3:3]</b>&nbsp; Припка конница, бляска меч и блещят копия! Много убити и купища трупове! Труповете край нямат - препъват се о тях.

<br><b>[3:4]</b>&nbsp; Това е за многото блудства на приятната наглед развратница, изкусна в магии, която с блудствата си продава народи и с магиите си - племена.

<br><b>[3:5]</b>&nbsp; Ето, Аз съм против тебе! казва Господ Саваот. Ще подигна върху твоето лице полата на дрехата ти и ще покажа на народите твоята голота, на царствата - твоите срамоти.

<br><b>[3:6]</b>&nbsp; Ще нахвърлям върху ти мръсотии, ще те направя презряна, и на позор ще те изложа.

<br><b>[3:7]</b>&nbsp; И всеки, щом те види, ще побегне от тебе и ще каже: "разорена е Ниневия! Кой ще я пожали? Де ще намеря утешители за тебе?"

<br><b>[3:8]</b>&nbsp; Нима ти си по-добра от Но-Амон, който се намира между реките, обиколен с вода, чийто окоп беше морето, и морето му служеше за стена?

<br><b>[3:9]</b>&nbsp; Етиопия и Египет с безбройно множество други му служеха за подкрепа; копти и ливийци ти идеха на помощ.

<br><b>[3:10]</b>&nbsp; Ала и той е изселен, отиде в плен; дори и младенците му са разбити по всички градски кръстопътища; а за първенците му хвърляха жребие, и всичките му велможи са във вериги оковани.

<br><b>[3:11]</b>&nbsp; Тъй и ти ще се упоиш и ще се скриеш; тъй и ти ще търсиш защита против неприятеля.

<br><b>[3:12]</b>&nbsp; Всички твои укрепления са като смоковница с узрели плодове: ако ги стръснат, ще паднат право в устата на оня, който иска да яде.

<br><b>[3:13]</b>&nbsp; Ето, и твоят народ у тебе е като жени: на твоите врагове ще се отворят широм портите на земята ти, огън ще погълне твоите завори.

<br><b>[3:14]</b>&nbsp; Начерпи вода за през обсадата; укрепвай крепостите си; влез в калта, тъпчи глина, поправи пещта за печене тухли.

<br><b>[3:15]</b>&nbsp; Там ще те огън погълне, меч ще те посече и ще те пояде като гъсеница, макар и да си се намножил като гъсеници, да си се намножил като скакалци.

<br><b>[3:16]</b>&nbsp; Търговците у тебе станаха повече от звездите на небето; ала тия скакалци ще се пръснат и ще отлетят.

<br><b>[3:17]</b>&nbsp; Твоите князе са като скакалци, и твоите военачалници - като рояк мушици, които в студено време се гнездят в стенни пукнатини, и кога изгрее слънце, те се разхвъркват, - и не узнаваш мястото, дето са били.

<br><b>[3:18]</b>&nbsp; Спят твоите пастири, царю асирийски, почиват твоите велможи; твоят народ се пръсна по планини, няма кой да го събере.

<br><b>[3:19]</b>&nbsp; Няма лек за твоята рана, люта е твоята язва. Всички, които чуят вест за тебе, ще ръкопляскат за тебе, защото върху кого не се е простирала непрестанно твоята злоба?

</font><br><br></td></tr></table></div></body>
<!-- Mirrored from dveri.bg/bible/oldtest.bg/41.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
</html>