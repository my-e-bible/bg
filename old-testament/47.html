<HTML>
<!-- Mirrored from dveri.bg/bible/oldtest.bg/47.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
<!-- Added by HTTrack --><meta http-equiv="content-type" content="text/html;charset=utf-8" /><!-- /Added by HTTrack -->
<HEAD><TITLE>Първа книга Макавейска</TITLE>
<META http-equiv=Content-Type content="text/html; charset=utf-8">
<META content="k.s." name=GENERATOR></HEAD>
<body bgcolor="#FFFFFF">
<p align="center">&nbsp; 
<div align="center">
  <table width="633" border="0">
    <tr> 
      <td> <font face="Verdana, Arial, Helvetica, sans-serif" size="4"><b><center>ПЪРВА КНИГА МАКАВЕЙСКА *</center></b>
<i><br><br>* Макавейските книги са преведени от гръцки.</i>
<br>
<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
1
</font> </b></td> </tr> </table></center>
<br><b>[1:1]</b>&nbsp; След като Александър, син на Филипа, македонец, който излезе из земя Китим, разби Дария, цар персийски и индийски, и се възцари вместо него в Елада, -

<br><b>[1:2]</b>&nbsp; той извърши много войни, завладя много укрепени места и убива земни царе.

<br><b>[1:3]</b>&nbsp; И достигна до краищата на земята, като взе плячка от много народи; смълча се земята пред него; той се въздигна, и се възгордя сърцето му.

<br><b>[1:4]</b>&nbsp; Той събра твърде много силна войска и владя над области, народи и владетели, и те му станаха поданици.

<br><b>[1:5]</b>&nbsp; След това той легна на постелка и, като почувствува, че умира,

<br><b>[1:6]</b>&nbsp; повика знатните свои слуги, възпитани заедно с него от младост, и им раздели царството си още приживе.

<br><b>[1:7]</b>&nbsp; Александър царува дванайсет години и умря.

<br><b>[1:8]</b>&nbsp; И господаруваха слугите му всеки в своето място.

<br><b>[1:9]</b>&nbsp; И след смъртта му те всички туриха на себе си корони, а след тях и синовете им в продължение на много години; и умножиха злото на земята.

<br><b>[1:10]</b>&nbsp; От тях излезе коренът на греха - Антиох Епифан, син на цар Антиоха, който беше заложник в Рим; той се възцари в сто трийсет и седмата година на Елинското царство.

<br><b>[1:11]</b>&nbsp; В ония дни излязоха из Израиля беззаконни синове и убеждаваха мнозина, думайки: да идем и да свържем съюз с околните народи, защото, откато се отделихме от тях, ни постигнаха много бедствия.

<br><b>[1:12]</b>&nbsp; И понравиха им се тия думи в техните очи.

<br><b>[1:13]</b>&nbsp; Неколцина от народа пожелаха и отидоха при царя; и той им даде право да извършват езическите наредби.

<br><b>[1:14]</b>&nbsp; Те построиха в Иерусалим училище според езическия обичай,

<br><b>[1:15]</b>&nbsp; установиха у себе си необрязване, отстъпиха от светия завет, съединиха се с езичниците и се продадоха, за да правят зло.

<br><b>[1:16]</b>&nbsp; Когато Антиох видя, че царството заякна, замисли да се възцари над Египет, за да царува над двете царства,

<br><b>[1:17]</b>&nbsp; и навлезе в Египет със силно опълчение, с колесници и слонове, с ездачи и много кораби.

<br><b>[1:18]</b>&nbsp; Той влезе в бой с Птоломея, египетски цар; уплаши се Птоломей от лицето му и удари на бяг, и паднаха много ранени.

<br><b>[1:19]</b>&nbsp; И завладяха те укрепените градове в Египетската земя.

<br><b>[1:20]</b>&nbsp; След покоряването на Египет, в сто четирийсет и третата година, Антиох се върна, та отиде против Израиля и влезе в Иерусалим със силно опълчение;

<br><b>[1:21]</b>&nbsp; влезе гордо в светилището и взе златния жертвеник, светилника и всичките му съдове,

<br><b>[1:22]</b>&nbsp; трапезата на предложението и възливалниците, блюдата, златните кадилници и завесата, венците и златното украшение, което беше извън храма, и всичко обра.

<br><b>[1:23]</b>&nbsp; Взе също среброто, златото и скъпоценните съдове, взе и скритите съкровища, които намери.

<br><b>[1:24]</b>&nbsp; И, след като ограби всичко, върна се в земята си, извърши убийства и говори с голяма надутост.

<br><b>[1:25]</b>&nbsp; Поради това биде голям плач в Израиля - по всичките му места.

<br><b>[1:26]</b>&nbsp; Стенеха началници и старейшини, изнемогнаха девици и младежи, и се измени женската красота.

<br><b>[1:27]</b>&nbsp; Всеки младоженец се предаваше на плач, и тази, която седеше в брачната стая, беше в скръб.

<br><b>[1:28]</b>&nbsp; Затрепери земята за обитателите си, и целият дом на Иакова се облече в срам.

<br><b>[1:29]</b>&nbsp; След като се изминаха две години, царят прати началника на данъците в градовете на Иуда, и тоя дойде в Иерусалим с голяма тълпа;

<br><b>[1:30]</b>&nbsp; коварно им говори миролюбиви думи, и те му повярваха; но той ненадейно нападна града и му нанесе голямо поражение, като погуби много народ израилски;

<br><b>[1:31]</b>&nbsp; взе плячка от града, изгори самия град с огън и разруши къщите му и стените му наоколо.

<br><b>[1:32]</b>&nbsp; Отведоха в плен жени и деца и завладяха добитъка.

<br><b>[1:33]</b>&nbsp; Обградиха Давидовия град с голяма и яка стена и с яки кули, и стана той за тях крепост.

<br><b>[1:34]</b>&nbsp; И туриха там нечестив народ, беззаконни люде, и те се укрепиха в нея;

<br><b>[1:35]</b>&nbsp; приготвиха си оръжие и храни и, като събраха иерусалимската плячка, туриха я там, и станаха голяма примка.

<br><b>[1:36]</b>&nbsp; И това беше постоянна засада за светилището и зъл дявол за Израиля.

<br><b>[1:37]</b>&nbsp; Те проливаха невинна кръв около светилището и го оскверняваха.

<br><b>[1:38]</b>&nbsp; А жителите на Иерусалим се разбягаха поради тях, и той стана жилище на чужденци и стана чужд за своя род, и децата му го оставиха.

<br><b>[1:39]</b>&nbsp; Светилището му запустя като пустиня, празниците му се обърнаха на плач, съботите му - на укор, честта му - на унижение.

<br><b>[1:40]</b>&nbsp; Наспоред славата му се увеличи безчестието му, и величието му се обърна в печал.

<br><b>[1:41]</b>&nbsp; Цар Антиох писа по цялото си царство, щото всички да бъдат един народ,

<br><b>[1:42]</b>&nbsp; и всеки да остави своя закон. И съгласиха се всички народи според думите на царя.

<br><b>[1:43]</b>&nbsp; И мнозина от Израиля приеха неговото идолослужение, принесоха жертви на идолите и оскверниха съботата.

<br><b>[1:44]</b>&nbsp; Царят разпрати чрез известители писмена заповед в Иерусалим и в иудейските градове да следват узаконенията, чужди за тая земя:

<br><b>[1:45]</b>&nbsp; да не допускат всесъжения, жертвоприношения и възлияния в светилището, да се отвръщават от съботите и празниците,

<br><b>[1:46]</b>&nbsp; да оскверняват светилището и светиите,

<br><b>[1:47]</b>&nbsp; да градят жертвеници, храмове и идолски капища, да принасят в жертва свинско месо и нечист добитък,

<br><b>[1:48]</b>&nbsp; да оставят синовете си необрязани и да оскверняват душите им с всяка нечистота и гнусотия,

<br><b>[1:49]</b>&nbsp; та да забравят закона и да изменят всички постановления.

<br><b>[1:50]</b>&nbsp; Ако пък някой не постъпи според думата на царя, да бъде предаден на смърт.

<br><b>[1:51]</b>&nbsp; Съгласно с това писа той по цялото си царство и тури надзиратели над целия народ и заповяда на иудейските градове да принасят жертви във всеки град.

<br><b>[1:52]</b>&nbsp; И събраха се при тях мнозина от народа, всички, които оставиха закона, - и извършиха зло на земята;

<br><b>[1:53]</b>&nbsp; и принудиха Израиля да се крие във всяко свое убежище.

<br><b>[1:54]</b>&nbsp; В петнайсетия ден на хаслев, в сто четирийсет и петата година, поставиха върху жертвеника мерзост на запустение и наоколо в иудейските градове направиха жертвеници,

<br><b>[1:55]</b>&nbsp; а пред вратите на къщите и в улиците извършваха кадение;

<br><b>[1:56]</b>&nbsp; книгите на закона, които намираха, късаха и изгаряха в огън;

<br><b>[1:57]</b>&nbsp; у когото пък намираха книгата на завета, и който се придържаше у закона, тогова, според царската заповед, предаваха на смърт.

<br><b>[1:58]</b>&nbsp; Такива насилия правеха над израилтяните, които дохождаха всеки месец в градовете.

<br><b>[1:59]</b>&nbsp; И в двайсет и петия ден на месеца, като принасяха жертви на жертвеника, който беше над олтара,

<br><b>[1:60]</b>&nbsp; те, според дадената заповед, убиваха жените, които бяха обрязали децата си,

<br><b>[1:61]</b>&nbsp; младенците бесеха за шиите им, къщите им разграбваха и убиваха ония, които извършваха над тях обрязване.

<br><b>[1:62]</b>&nbsp; Но мнозина в Израиля останаха твърди и се удържаха, за да не ядат нечисто,

<br><b>[1:63]</b>&nbsp; и предпочетоха да умрат, за да не се осквернят с храната и да не похулят светия завет, - и умираха.

<br><b>[1:64]</b>&nbsp; И биде твърде голям гняв над Израиля.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
2
</font> </b></td> </tr> </table></center>
<br><b>[2:1]</b>&nbsp; В ония дни въстана Мататия, син на Иоана, Симеоновия син, свещеник из синовете на Иоарива от Иерусалим; той живееше в Модин.

<br><b>[2:2]</b>&nbsp; Той имаше пет сина: Иоан, който се наричаше още Гадис,

<br><b>[2:3]</b>&nbsp; Симон, наричан Таси,

<br><b>[2:4]</b>&nbsp; Иуда, който се наричаше още Макавей,

<br><b>[2:5]</b>&nbsp; Елеазар, наричан Аваран, и Ионатан, наричан Апфус.

<br><b>[2:6]</b>&nbsp; Като видя богохулствата, които станаха в Иудея и в Иерусалим,

<br><b>[2:7]</b>&nbsp; той каза: горко ми! защо се родих да видя разорението на моя народ и разорението на светия град и да оставам тук, когато той е предаден в ръцете на враговете, и светилището - в ръцете на чужденци?

<br><b>[2:8]</b>&nbsp; Храмът му стана като безчестен мъж,

<br><b>[2:9]</b>&nbsp; скъпоценните му съдове са отнесени в плен, кърмачетата му избити на улиците, младежите му паднаха от вражески меч.

<br><b>[2:10]</b>&nbsp; Кой народ не е завзимал царството му и не е завладявал плячката му?

<br><b>[2:11]</b>&nbsp; Всичкото му украшение е отнето; от свободен той стана роб.

<br><b>[2:12]</b>&nbsp; И ето нашите светини, нашето благолепие и нашата слава опустяха, и езичници ги оскверниха.

<br><b>[2:13]</b>&nbsp; За какво още да живеем?

<br><b>[2:14]</b>&nbsp; И раздра Мататия и синовете му дрехите си, и се облякоха във вретища и горко плакаха.

<br><b>[2:15]</b>&nbsp; И дойдоха от царя и град Модин люде, които принуждаваха към отстъпничество, за да принасят жертви.

<br><b>[2:16]</b>&nbsp; И мнозина от Израиля се прилепиха към тях; а Мататия и синовете му утраяха.

<br><b>[2:17]</b>&nbsp; И отговориха дошлите от царя и казаха на Мататия: ти си вожд, ти си славен и велик в тоя град, и подкрепят те синове и братя.

<br><b>[2:18]</b>&nbsp; Пристъпи прочее сега пръв и изпълни царската заповед, както това направиха всички народи и иудейските мъже и останалите в Иерусалим, и ще бъдеш ти и домът ти в числото на царските приятели, и ти и твоите синове ще бъдете почетени и със сребро, и със злато, и с много дарове.

<br><b>[2:19]</b>&nbsp; Отговори Мататия и каза с висок глас: ако и всички народи в царството на царя послушат него и отстъпят всеки от богослужението на своите бащи, и се съгласят със заповедите му,

<br><b>[2:20]</b>&nbsp; но аз и моите синове и моите братя ще постъпваме според завета на нашите бащи.

<br><b>[2:21]</b>&nbsp; Пази Боже, да оставим закона и постановленията!

<br><b>[2:22]</b>&nbsp; Не ще послушаме думите на царя да отстъпим от нашето богослужение надясно или наляво.

<br><b>[2:23]</b>&nbsp; Когато той престана да говори тия думи, приближи се мъж иудеянин пред очите на всички, за да принесе според царската заповед идолска жертва върху жертвеника, който беше в Модин.

<br><b>[2:24]</b>&nbsp; Като видя това, Мататия възревнува, затрепери вътрешността му, яростта му пламна зарад закона, и, като се притече, той го уби при жертвеника.

<br><b>[2:25]</b>&nbsp; И в същото време уби царския човек, който принуждаваше да принасят жертва, и разруши жертвеника.

<br><b>[2:26]</b>&nbsp; И възревнува той за закона, както това направи Финеес със Замврия, син на Салома.

<br><b>[2:27]</b>&nbsp; И възкликна Мататия в града с висок глас: всеки, който милее за закона и стои в завета, да тръгне след мене!

<br><b>[2:28]</b>&nbsp; И побягна сам и синовете му в планините, като оставиха всичко, което имаха в града.

<br><b>[2:29]</b>&nbsp; Тогава мнозина, предани на правдата и на закона, отидоха в пустинята и останаха там,

<br><b>[2:30]</b>&nbsp; те сами, и синовете им, и жените им, и добитъкът им, защото се умножиха върху тях бедите.

<br><b>[2:31]</b>&nbsp; И съобщено биде на царските човеци и на войската, която се намираше в Иерусалим, Давидовия град, че някои човеци нарушили царската заповед и избягали в скришни места в пустинята.

<br><b>[2:32]</b>&nbsp; И спуснаха се след тях много люде, настигнаха ги, опълчиха се против тях и се наредиха за сражение в съботен ден,

<br><b>[2:33]</b>&nbsp; и казаха им: сега още може; излезте и направете, което заповяда царят, и ще останете живи.

<br><b>[2:34]</b>&nbsp; Но те отговориха: не ще излезем и не ще направим, което заповяда царят, не ще оскверним съботния ден.

<br><b>[2:35]</b>&nbsp; Тогава веднага почнаха сражение против тях.

<br><b>[2:36]</b>&nbsp; Но те не им отговаряха, нито дори камък хвърлиха върху тях, нито заградиха тайните си убежища,

<br><b>[2:37]</b>&nbsp; и казаха: всички ще измрем невинни: небе и земя са свидетели за нас, че вие несправедливо ни погубвате.

<br><b>[2:38]</b>&nbsp; Нападаха върху тях в съботни дни, и загинаха и те, и жените им, и децата им с добитъка им - до хиляда души.

<br><b>[2:39]</b>&nbsp; Когато узна това Мататия и приятелите му, горко ги оплакаха.

<br><b>[2:40]</b>&nbsp; И говориха един другиму: ако всички ние постъпваме тъй, както постъпиха тия наши братя, и не се сражаваме с езичниците за нашия живот и за нашите наредби, те скоро ще ни изтребят от земята.

<br><b>[2:41]</b>&nbsp; И решиха те в оня ден и рекоха: който и да излезе на война против нас в съботен ден, ще се бием с него, за да не умрем всички, както измряха нашите братя в тайните убежища.

<br><b>[2:42]</b>&nbsp; Тогава се събраха при тях много иудеи от Израиля, яки по сила, всички верни на закона.

<br><b>[2:43]</b>&nbsp; И всички, които бягаха от бедствия, се присъединиха към тях и им станаха подкрепа.

<br><b>[2:44]</b>&nbsp; Тъй съставиха те войска и поразяваха в гнева си нечестивците и в яростта си беззаконните мъже; останалите пък бягаха да се спасят при езичниците.

<br><b>[2:45]</b>&nbsp; И обикаляше наоколо Мататия и приятелите му, и разрушаваха жертвениците.

<br><b>[2:46]</b>&nbsp; И без страх обрязваха необрязаните деца, колкото намериха в Израилските предели;

<br><b>[2:47]</b>&nbsp; и преследваха синовете на гордостта, и в техни ръце делото тръгна успешно.

<br><b>[2:48]</b>&nbsp; Тъй бранеха те закона от ръцете на езичниците и от ръцете на царете и не оставиха грешник да възтържествува.

<br><b>[2:49]</b>&nbsp; Приближи се смъртният ден на Мататия, и той каза на синовете си: сега се усили гордостта и изпитанието; сега е време за преврат и яростен гняв.

<br><b>[2:50]</b>&nbsp; Прочее, деца, възревнувайте за закона и дайте живота си за завета на нашите отци.

<br><b>[2:51]</b>&nbsp; Спомнете си за нашите отци, за делата, които те извършиха на времето си, и вие ще придобиете голяма слава и вечно име.

<br><b>[2:52]</b>&nbsp; Нали в изкушение Авраам биде намерен верен, и това му се счете за праведност?

<br><b>[2:53]</b>&nbsp; Иосиф в притесненото си положение опази заповедта и стана господар на Египет.

<br><b>[2:54]</b>&nbsp; Финеес, нашият отец, задето показа голяма ревност, получи завета на вечното свещенство.

<br><b>[2:55]</b>&nbsp; Иисус, задето изпълни думата, стана съдия над Израиля.

<br><b>[2:56]</b>&nbsp; Халев, заради свидетелство пред събранието, получи земя за наследство.

<br><b>[2:57]</b>&nbsp; Давид за своето милосърдие наследи за вечни времена престола на царството.

<br><b>[2:58]</b>&nbsp; Илия за голямата си ревност към закона биде взет дори на небето.

<br><b>[2:59]</b>&nbsp; Анания, Азария и Мисаил чрез вяра се спасиха от пламъка.

<br><b>[2:60]</b>&nbsp; Даниил за своята невинност биде избавен от лъвските челюсти.

<br><b>[2:61]</b>&nbsp; И тъй, припомняйте си из рода в род, че всички, които се надяват на Него, не ще изнемощеят.

<br><b>[2:62]</b>&nbsp; Не бойте се от думите на грешен мъж, защото славата му ще се обърне в тор и в червеи.

<br><b>[2:63]</b>&nbsp; Днес той се гордее, а утре не ще го намерят, защото се е обърнал на своя прах, и кроежът му загина.

<br><b>[2:64]</b>&nbsp; Но вие, деца мои, крепете се и мъжки стойте в закона, защото чрез него ще се прославите.

<br><b>[2:65]</b>&nbsp; Ето, Симон, вашият брат: зная, че той е мъж на съвета; слушайте го във всички дни. Той ще ви бъде вместо баща.

<br><b>[2:66]</b>&nbsp; А Иуда Макавей, як със сила от младостта си, нека ви бъде началник на войската и да воюва с народите.

<br><b>[2:67]</b>&nbsp; И тъй, съберете при себе си всички изпълнители на закона и отмъщавайте за обидите на вашия народ:

<br><b>[2:68]</b>&nbsp; отдайте заслуженото на езичниците и бъдете внимателни към заповедите на закона.

<br><b>[2:69]</b>&nbsp; След това ги благослови и се прибра при бащите си.

<br><b>[2:70]</b>&nbsp; И умря той в сто четирийсет и шестата година; погребаха го синовете му в гробницата на отците му в Модин, и цял Израил горко го оплака.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
3
</font> </b></td> </tr> </table></center>
<br><b>[3:1]</b>&nbsp; И вместо него се издигна син му Иуда, който се наричаше Макавей.

<br><b>[3:2]</b>&nbsp; И помагаха му всички негови братя и всички бащини му привърженици, и с радост водеха войната на Израиля.

<br><b>[3:3]</b>&nbsp; Той разшири славата на своя народ; той се обличаше в броня като исполин, препасваше си военните оръжия и водеше война, бранейки с меч опълчението;

<br><b>[3:4]</b>&nbsp; той приличаше на лъв в своите работи и беше като лъвче, което рика за плячка;

<br><b>[3:5]</b>&nbsp; той преследваше беззаконните, издирваше ги и изгаряше ония, които размиряваха народа му.

<br><b>[3:6]</b>&nbsp; И от страх пред него се смириха беззаконните, и всички, които вършеха беззаконие, се смутиха пред него, и успешно стана спасението с неговата ръка.

<br><b>[3:7]</b>&nbsp; Той огорчи мнозина царе и зарадва Иакова със своите дела, и паметта му ще се благославя вечно;

<br><b>[3:8]</b>&nbsp; премина по градовете на Иудея, изтреби там нечестивците и отвърна гнева от Израиля;

<br><b>[3:9]</b>&nbsp; прочу се до крайните земни предели и събра ония, които загиваха.

<br><b>[3:10]</b>&nbsp; Тогава Аполоний събра езичниците и от Самария - многобройна войска, за да воюва против Израиля.

<br><b>[3:11]</b>&nbsp; Иуда узна туй и излезе насреща му, разби го и го уби; и паднаха много убити, а останалите избягаха.

<br><b>[3:12]</b>&nbsp; И взе Иуда плячката им, взе и Аполониевия меч и се би с него през всички дни.

<br><b>[3:13]</b>&nbsp; И чу Сирон, военачалник на Сирия, че Иуда събра около себе си люде и множество верни, които излизат с него на война,

<br><b>[3:14]</b>&nbsp; и каза: ще си създам име и ще се прославя в царството, ще се бия с Иуда и с тия, които са с него заедно и които презират царската дума.

<br><b>[3:15]</b>&nbsp; И реши да иде, и тръгна с него силно пълчище нечестивци да му помагат и да отмъстят на Израилевите синове.

<br><b>[3:16]</b>&nbsp; Когато наближиха до височината на Веторон, Иуда излезе насреща им с твърде малцина,

<br><b>[3:17]</b>&nbsp; които, като видяха идещата насреща им войска, казаха на Иуда: как можем толкова малцина да се бием с такова силно множество? И ние съвсем ослабнахме, понеже днес още не сме яли.

<br><b>[3:18]</b>&nbsp; Но Иуда им каза: лесно е и мнозина да попаднат в ръце на малцина, и у небесния Бог няма разлика - мнозина ли да спаси, или малцина;

<br><b>[3:19]</b>&nbsp; защото не от голямата войска зависи победата във война, но от небето дохожда силата.

<br><b>[3:20]</b>&nbsp; Те идат срещу нас с голяма гордост и нечестие, за да изтребят нас, жените ни и децата ни, и да ни ограбят;

<br><b>[3:21]</b>&nbsp; а ние се бием за нашите души и за нашите закони.

<br><b>[3:22]</b>&nbsp; Той Сам ще ги смаже пред наше лице; а вие недейте се плаши от тях.

<br><b>[3:23]</b>&nbsp; Като престана да говори, той внезапно се хвърли върху тях, и Сирон биде разбит, също и войската му пред него.

<br><b>[3:24]</b>&nbsp; И те го гониха по спуска на Веторон до самата равнина; и паднаха от тях до осемстотин мъже, другите пък избягаха във Филистимската земя.

<br><b>[3:25]</b>&nbsp; И почнаха всички околни езичници да се боят и страхуват от Иуда и братята му.

<br><b>[3:26]</b>&nbsp; Дойде и до царя името му, и всички народи разказваха за битките на Иуда.

<br><b>[3:27]</b>&nbsp; А когато чу тия думи цар Антиох, пламна от гняв и прати, та събра всички сили на царството си - твърде силно пълчище;

<br><b>[3:28]</b>&nbsp; отвори хазната си и даде на своите войски годишна заплата, като им заповяда да бъдат готови за всеки случай.

<br><b>[3:29]</b>&nbsp; Но видя, че среброто се привърши в хазната, а данъците в страната са оскъдни поради вълнуванията и разорението, що той произведе в земята, унищожавайки законите, които съществуваха от старо време.

<br><b>[3:30]</b>&nbsp; И почна той да се страхува, че не ще му достигне, освен само за еднаж или дваж, за издръжка и подаръци, които преди с щедра ръка раздаваше, и в това надмина предишните царе.

<br><b>[3:31]</b>&nbsp; Силно загрижен в душата си, той реши да иде в Персия, да вземе данъци от страната и да събере повече сребро.

<br><b>[3:32]</b>&nbsp; А царските работи от река Ефрат до Египетските предели възложи на Лисия, човек знаменит, който произлизаше от царски род,

<br><b>[3:33]</b>&nbsp; също и възпитанието на сина си Антиоха, - доде се той завърне;

<br><b>[3:34]</b>&nbsp; и предаде му половината от войската и слоновете и му даде заповед за всичко, що поиска, и за жителите на Иудея и на Иерусалим, -

<br><b>[3:35]</b>&nbsp; да прати против тях войска, да смаже и унищожи мощта на Израиля и остатъка от Иерусалим, да изтреби паметта им от онова място

<br><b>[3:36]</b>&nbsp; и да засели във всичките им предели другоплеменни синове, като раздели с жребие земята им.

<br><b>[3:37]</b>&nbsp; Царят пък взе другата половина войска, тръгна от столицата си Антиохия, в сто четирийсет и седмата година, премина река Ефрат и обиколи горните страни.

<br><b>[3:38]</b>&nbsp; Лисий избра Птоломея, син на Доримена, Никанора и Горгия, силни мъже измежду приятелите на царя,

<br><b>[3:39]</b>&nbsp; и прати с тях четирийсет хиляди мъже и седем хиляди ездачи, да идат в Иудейската земя и да я разорят, според както бе заповядал царят.

<br><b>[3:40]</b>&nbsp; Те тръгнаха с всичката си войска и дойдоха, та се разположиха на равнината до Емаум.

<br><b>[3:41]</b>&nbsp; Тамошните търговци чуха името им, взеха твърде много сребро, злато и слуги и дойдоха в стана да купуват роби израилски синове; към тях се присъедини и войската на Сирия и на другоплеменните земи.

<br><b>[3:42]</b>&nbsp; Видя Иуда и братята му, че се умножиха бедствията, и че войските се разположиха на стан в техните предели; узнаха и за заповедта на царя, която беше дал да изпълнят над народа, да го погубят и изтребят.

<br><b>[3:43]</b>&nbsp; И говореха всеки на приятеля си: да въздигнем хвърления долу наш народ и да се бием за нашия народ и за светинята.

<br><b>[3:44]</b>&nbsp; И събра се голямо множество, за да бъдат готови за война и да се помолят и изпросят милост и съжаление.

<br><b>[3:45]</b>&nbsp; Иерусалим беше необитаем като пустиня; от природните му жители нямаше ни кой да влиза в него, ни кой да излиза из него; светилището беше потъпкано, и синове на чужденци бяха в крепостта му; той стана жилище на езичници; и отне се веселието от Иакова, и не се чуваше свирка и цитра.

<br><b>[3:46]</b>&nbsp; И тъй, те се събраха и отидоха в Масифа срещу Иерусалим, защото по-рано у израилтяните мястото за молитва беше в Масифа.

<br><b>[3:47]</b>&nbsp; И постиха в тоя ден, туриха върху себе си вретища и пепел на главите си и раздраха дрехите си;

<br><b>[3:48]</b>&nbsp; разтвориха книгата на закона, една от тия, които езичниците диреха, за да напишат на тях изображенията на своите идоли,

<br><b>[3:49]</b>&nbsp; и донесоха свещеническите одежди и първородните и десятъка; и свикаха назореите, които бяха изпълнили дните си,

<br><b>[3:50]</b>&nbsp; и високо извикаха към небето: какво да правим с тях и къде да ги отведем?

<br><b>[3:51]</b>&nbsp; Твоето светилище е потъпкано и осквернено, и Твоите свещеници са в скръб и унижение.

<br><b>[3:52]</b>&nbsp; И ето, събраха се против нас езичниците, за да ни изтребят. Ти знаеш, що кроят те против нас.

<br><b>[3:53]</b>&nbsp; Как можем устоя пред тяхното лице, ако Ти не ни помогнеш?

<br><b>[3:54]</b>&nbsp; И затръбиха с тръби и викнаха с висок глас.

<br><b>[3:55]</b>&nbsp; След това Иуда тури вождове на народа - хилядници, стотници, петдесетници и десетници.

<br><b>[3:56]</b>&nbsp; И казаха на ония, които правеха къщи, сгодяваха се с жени, садяха лозя, и на людете страхливи, щото всеки от тях, според закона, да се върне у дома си.

<br><b>[3:57]</b>&nbsp; Тогава се дигна опълчението и се разположиха на стан на юг от Емаум.

<br><b>[3:58]</b>&nbsp; И каза Иуда: опашете се, и бъдете мъжествени и готови за утре да се ударим с тия езичници, които са се събрали против нас, за да погубят нас и нашата светиня.

<br><b>[3:59]</b>&nbsp; Защото по-добре е да умрем в сражение, нежели да гледаме бедствията на нашия народ и на светинята.

<br><b>[3:60]</b>&nbsp; А каквато е волята на небето, тъй да бъде!


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
4
</font> </b></td> </tr> </table></center>
<br><b>[4:1]</b>&nbsp; И взе Горгий пет хиляди мъже и хиляда отбор конници, и пълчището тръгна през нощта,

<br><b>[4:2]</b>&nbsp; за да нападне опълчението на иудеите и внезапно да ги разбие; а ония, които живееха в крепостта, му служеха за водачи.

<br><b>[4:3]</b>&nbsp; Чу Иуда и излезе сам и храбрите мъже, за да разбият царската войска в Емаум,

<br><b>[4:4]</b>&nbsp; докле още неприятелските сили бяха далеч от стана.

<br><b>[4:5]</b>&nbsp; И дойде Горгий в стана на Иуда нощя и никого не намери, и дири ги по планините, защото казваше: те бягат от нас.

<br><b>[4:6]</b>&nbsp; А на разсъмване Иуда се яви в равнината с три хиляди мъже, но те нямаха ни щитове, ни мечове, както това желаеха.

<br><b>[4:7]</b>&nbsp; Когато видяха силното и въоръжено пълчище на езичниците и окръжаващата го конница, обучени за война,

<br><b>[4:8]</b>&nbsp; Иуда каза на мъжете, що бяха с него: не бойте се от тяхното множество и не се плашете от тяхното нападение.

<br><b>[4:9]</b>&nbsp; Спомнете си, как се спасиха нашите отци в Червено море, когато фараонът ги гонеше с войска.

<br><b>[4:10]</b>&nbsp; И сега да извикаме към небето; може би, Бог ще се умилостиви над нас, като си спомни завета с нашите отци, и ще смаже сега това пълчище пред наше лице;

<br><b>[4:11]</b>&nbsp; и всички езичници ще познаят, че има Избавител и Спасител на Израиля.

<br><b>[4:12]</b>&nbsp; Другоплеменниците подигнаха очи и видяха, че идат против тях,

<br><b>[4:13]</b>&nbsp; и излязоха из стана, за да се бият; а тия, що бяха с Иуда, затръбиха,

<br><b>[4:14]</b>&nbsp; и се удариха, и езичниците бидоха разбити и побягнаха в равнината,

<br><b>[4:15]</b>&nbsp; а всички останали паднаха от меч; и гониха ги до Газер и до равнините на Идумея, Азот и Иамния, и паднаха от тях до три хиляди мъже.

<br><b>[4:16]</b>&nbsp; Тогава Иуда се върна с войската си от преследването им,

<br><b>[4:17]</b>&nbsp; и каза на народа: не налитайте на плячка, защото още война ни чака;

<br><b>[4:18]</b>&nbsp; Горгий и войската му са в планината близо до нас; сега дръжте се против нашите врагове и сражавайте се с тях, а после смело ще вземете плячка.

<br><b>[4:19]</b>&nbsp; Докле още Иуда говореше това, показа се една тълпа, която излизаше из планината.

<br><b>[4:20]</b>&nbsp; И видя той, че ги принудиха на бяг и че палят стана; защото издигащият се дим показваше, що бе станало.

<br><b>[4:21]</b>&nbsp; Когато те видяха това, много се изплашиха; а като видяха в равнината и войската на Иуда, готова за бой,

<br><b>[4:22]</b>&nbsp; всички побягнаха в земята на другоплеменниците.

<br><b>[4:23]</b>&nbsp; Тогава Иуда се обърна да плячкосва стана, и взеха много злато и сребро, хиацинтови и багрени дрехи, и голямо богатство.

<br><b>[4:24]</b>&nbsp; И като се връщаха, възпяваха и благославяха Господа Небесни, защото Той е благ, и милостта Му е вовеки.

<br><b>[4:25]</b>&nbsp; И биде в оня ден голямо спасение на Израиля.

<br><b>[4:26]</b>&nbsp; Оцелелите пък другоплеменници дойдоха при Лисия и му известиха за всичко станало.

<br><b>[4:27]</b>&nbsp; Той, като чу, падна в униние и се наскърби, че не се случи с Израиля това, което искаше, и не излезе това, що му бе заповядал царят.

<br><b>[4:28]</b>&nbsp; И на следната година Лисий събра шейсет хиляди отбор мъже и пет хиляди ездачи, за да ги победи.

<br><b>[4:29]</b>&nbsp; Те дойдоха в Идумея и се разположиха на стан във Ветсура; а Иуда ги посрещна с десет хиляди мъже.

<br><b>[4:30]</b>&nbsp; Като видя силното пълчище, той се помоли и каза: благословен си Ти, Спасителю на Израиля, Който си сломил нападението на силния с ръката на Твоя раб Давида и предаде полка на другоплеменниците в ръцете на Сауловия син Ионатана и на неговия оръженосец.

<br><b>[4:31]</b>&nbsp; Предай тая войска в ръцете на Твоя народ - Израиля, и нека се посрамят в силата и в конницата си;

<br><b>[4:32]</b>&nbsp; напрати върху тях страх и сломи дързостта на силата им; нека бъдат съсипани чрез своето поражение;

<br><b>[4:33]</b>&nbsp; свали ги с меча на тия, които Те обичат, та нека Те прославят с песни всички, които знаят Твоето име.

<br><b>[4:34]</b>&nbsp; И удариха се те, и от войската на Лисия паднаха до пет хиляди мъже, паднаха пред тях.

<br><b>[4:35]</b>&nbsp; Лисий, като видя бягането на войската си и храбростта на войниците на Иуда, и че те са готови или да живеят, или да умрат юнашки, тръгна за Антиохия, набра чужденци и, като увеличи предишната си войска, мислеше изново да нападне Иудея.

<br><b>[4:36]</b>&nbsp; Иуда пък и братята му казаха: ето, нашите врагове са смазани, да се възкачим да очистим и възобновим светилището.

<br><b>[4:37]</b>&nbsp; Тогава се събра цялото опълчение и се изкачиха на планина Сион.

<br><b>[4:38]</b>&nbsp; И намериха светилището опустошено, жертвеникът осквернен, вратите изгорени, а в притворите, както в гора или в някоя планина, - пораснали растения, и скривалищата разрушени.

<br><b>[4:39]</b>&nbsp; И раздраха дрехите си, горко плакаха, посипаха с пепел главите си,

<br><b>[4:40]</b>&nbsp; паднаха ничком и тръбиха с вестителни тръби и викаха към небето.

<br><b>[4:41]</b>&nbsp; Тогава Иуда отреди мъже да воюват против ония, които се намираха в крепостта, додето той очисти светилището.

<br><b>[4:42]</b>&nbsp; И избра свещеници безпорочни и ревнители на закона.

<br><b>[4:43]</b>&nbsp; Те очистиха светилището, и осквернените камъни изнесоха в нечисто място.

<br><b>[4:44]</b>&nbsp; После разсъждаваха, как да постъпят с осквернения жертвеник на всесъженията.

<br><b>[4:45]</b>&nbsp; И дойде им добра мисъл да го развалят, да не би някога да им послужи за срам, понеже езичниците го бяха осквернили. И развалиха жертвеника;

<br><b>[4:46]</b>&nbsp; камъните натуриха по храмовата планина на прилично място, докле дойде пророк и отговори за тях;

<br><b>[4:47]</b>&nbsp; взеха цели камъни, според закона, и построиха нов жертвеник, като предишния;

<br><b>[4:48]</b>&nbsp; после уредиха светинята и вътрешните части на храма и осветиха притворите;

<br><b>[4:49]</b>&nbsp; направиха нови свещени съдове и внесоха в храма светилник, олтар за всесъжения и за тамян и трапеза;

<br><b>[4:50]</b>&nbsp; разкадиха на олтара тамян, запалиха свещите на светилника и осветлиха храма;

<br><b>[4:51]</b>&nbsp; туриха на трапезата хлябове, закачиха завесите и свършиха всички работи, които предприеха.

<br><b>[4:52]</b>&nbsp; В двайсет и петия ден на деветия месец - това е месец хаслев - в сто четирийсет и осмата година, станаха доста рано

<br><b>[4:53]</b>&nbsp; и принесоха жертва според закона върху новонаправения жертвеник за всесъжения.

<br><b>[4:54]</b>&nbsp; Тогава, в самия онзи ден, в който езичниците оскверниха жертвеника, се възобнови той с песни, с цитри, гусли и кимвали.

<br><b>[4:55]</b>&nbsp; И целият народ падна ничком, и се молеха и изпращаха благодарност към небето Ономува, Който им помогна.

<br><b>[4:56]</b>&nbsp; Тъй осем дена извършваха с веселба възобновяването на жертвеника, принасяха всесъжения и възнасяха жертви за спасение и за хвала.

<br><b>[4:57]</b>&nbsp; И украсиха предната страна на храма със златни венци и щитове, възобновиха вратата и скривалищата и направиха за тях двери.

<br><b>[4:58]</b>&nbsp; И биде твърде голяма радост у народа, и премахнаха се хулите на езичниците.

<br><b>[4:59]</b>&nbsp; И нареди Иуда и братята му и цялото събрание на Израиля, щото дните за обновата на жертвеника да се празнуват с веселие и радост в свое време, всяка година осем дена, от двайсетия ден на месец хаслев.

<br><b>[4:60]</b>&nbsp; В същото време обградиха планина Сион наоколо с високи стени и с яки кули, да не би, като дойдат някога езичниците, да ги сгазят, както това преди направиха.

<br><b>[4:61]</b>&nbsp; И разположи там Иуда войската да пази планината, и за нейната закрила укрепиха Ветсура, щото народът да има крепост против Идумея.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
5
</font> </b></td> </tr> </table></center>
<br><b>[5:1]</b>&nbsp; Когато околните народи чуха, че жертвеникът е построен и светилището обновено, както преди, силно възнегодуваха;

<br><b>[5:2]</b>&nbsp; и решиха да изтребят Иакововия род, който живееше между тях, и почнаха да убиват и изтребват людете от тоя народ.

<br><b>[5:3]</b>&nbsp; Тогава Иуда се опълчи против синовете на Исава в Идумея, в Акравим, понеже те държаха в обсада Израиля, нанесе им голямо поражение, смири ги и взе плячката им.

<br><b>[5:4]</b>&nbsp; Спомни си той и за злобата на синовете Веанови, които бяха за народа примка и препънка, като му правеха засади по пътищата.

<br><b>[5:5]</b>&nbsp; Макар те да се затвориха от него в кулите, но той се опълчи против тях, предаде ги на заклятие и изгори с огън кулите им с всички, които бяха вътре.

<br><b>[5:6]</b>&nbsp; След това той премина при синовете на Амона и срещна силна войска и многоброен народ и Тимотея, техния предводител.

<br><b>[5:7]</b>&nbsp; Той има с тях много сражения, и те бидоха разбити пред лицето му; той ги изби;

<br><b>[5:8]</b>&nbsp; взе Иазер и заселищата му и се върна в Иудея.

<br><b>[5:9]</b>&nbsp; Тогава езичниците, които живееха в Галаад, се събраха срещу израилтяните, които се намираха в техните предели, за да ги избият, но те бягаха в крепостта Датема.

<br><b>[5:10]</b>&nbsp; И пратиха писма до Иуда и до братята му и казаха: събраха се против нас окръжаващите ни езичници, за да ни изтребят,

<br><b>[5:11]</b>&nbsp; и се готвят да дойдат да нападнат крепостта, в която избягахме, и Тимотей предвожда войската им.

<br><b>[5:12]</b>&nbsp; Дойди, прочее, и ни избави от ръцете им; защото мнозина от нас загинаха,

<br><b>[5:13]</b>&nbsp; и всички наши братя, които бяха в пределите на Тов, са на смърт предадени, а жените им, децата им и имотите взеха в плен, и погубиха там около хиляда мъже.

<br><b>[5:14]</b>&nbsp; Още четяха тия писма, и ето, пристигнаха други вестители из Галилея с раздрани дрехи, носейки такова известие:

<br><b>[5:15]</b>&nbsp; "събраха се против нас от Птолемаида и от Тир и Сидон из цяла езическа Галилея, за да ни погубят".

<br><b>[5:16]</b>&nbsp; Когато Иуда и народът чуха тия думи, събра се голямо събрание, за да се съветват, що да направят за тия братя, които се намират в бедствие и се заплашват от езичниците с война.

<br><b>[5:17]</b>&nbsp; Тогава Иуда каза на брата си Симона: избери си мъже и иди, та защити твоите братя в Галилея; аз пък и брат ми Ионатан ще идем в Галаад.

<br><b>[5:18]</b>&nbsp; И остави той Иосифа, син Захариев, и Азария за началници над народа с останалата в Иудея войска, за да пазят.

<br><b>[5:19]</b>&nbsp; И даде им заповед, като каза: управлявайте тоя народ, но не почвайте война срещу езичниците, доде не се завърнем.

<br><b>[5:20]</b>&nbsp; На Симона отделиха за похода в Галилея три хиляди мъже, на Иуда пък, в Галаад, - осем хиляди мъже.

<br><b>[5:21]</b>&nbsp; И отиде Симон в Галилея и направи много сражения с езичниците и ги разби.

<br><b>[5:22]</b>&nbsp; Той ги гони до портите на Птолемаида, и паднаха от езичниците до три хиляди мъже, и той взе плячката им.

<br><b>[5:23]</b>&nbsp; Също взе със себе си намиращите се в Галилея и в Арвати (иудеи) с жените и с децата и с целия им имот и ги доведе в Иудея с голяма радост.

<br><b>[5:24]</b>&nbsp; А Иуда Макавей и брат му Ионатан минаха Иордан и изходиха тридневен път в пустинята.

<br><b>[5:25]</b>&nbsp; Срещнаха ги навутейци, приеха ги мирно и им разказаха всичко станало с братята им в Галаад,

<br><b>[5:26]</b>&nbsp; че мнозина от тях са затворени във Васара и Восор, в Алеми, Хасфор, Макед и Карнаим - всички тия градове са укрепени и големи, -

<br><b>[5:27]</b>&nbsp; че и в другите градове на Галаад се намират в обсада, и че утре е назначено да нападнат на тия укрепления, да ги превземат и да погубят всички тях в един ден.

<br><b>[5:28]</b>&nbsp; Затова Иуда с войската си веднага се упъти в пустинята към Восор, превзе тоя град, изби всички от мъжки пол с острия си меч, взе цялата им плячка и го изгори с огън;

<br><b>[5:29]</b>&nbsp; а оттам тръгна нощем и дойде до укреплението.

<br><b>[5:30]</b>&nbsp; Когато настана утро и подигнаха очи, ето, много народ, който брой нямаше, подигат стълби и машини, за да превземат укреплението, и обсаждат хората в него.

<br><b>[5:31]</b>&nbsp; Видя Иуда, че се почна битката, и писъци от града се издигаха до небето като звук от тръбите и голям вик,

<br><b>[5:32]</b>&nbsp; и каза на войниците: "бийте се сега за вашите братя".

<br><b>[5:33]</b>&nbsp; Той с три отряда обиколи откъм тила враговете, затръбиха с тръби и извикаха с молитва;

<br><b>[5:34]</b>&nbsp; и Тимотеевата войска позна, че това е Макавей, и те побягнаха от лицето му, а той им нанесе голямо поражение; в тоя ден от тях паднаха до осем хиляди мъже.

<br><b>[5:35]</b>&nbsp; Тогава той се върна в Масфа, обсади - и я превзе, изби всички в нея от мъжки пол, взе плячката й и я с огън изгори;

<br><b>[5:36]</b>&nbsp; оттам тръгна и превзе той Хасфон, Макед, Восор и другите галаадски градове.

<br><b>[5:37]</b>&nbsp; След тия събития Тимотей събра друга войска и се разположи на стан при Рафон отвъд потока.

<br><b>[5:38]</b>&nbsp; Тогава Иуда прати да видят войската; и известиха му и казаха: "събрали са се при него всички околни нам езичници - твърде многобройна сила,

<br><b>[5:39]</b>&nbsp; и са си наели помощници арабийци и са се разположили на стан зад потока, готови да идат против тебе на война". И отиде Иуда срещу тях.

<br><b>[5:40]</b>&nbsp; Когато Иуда и войската му се приближаваха до водния поток, Тимотей каза на своите началници: "ако премине към нас по-напред, ние не ще можем устоя насреща му, защото той ще ни надвие.

<br><b>[5:41]</b>&nbsp; Ако пък се уплаши и разположи стан отвъд потока, ние ще преминем към него и ще го надвием".

<br><b>[5:42]</b>&nbsp; Щом Иуда дойде до водния поток, тури при потока народни писари и им заповяда, думайки: "не оставяйте ни един човек в стана: нека всички вървят на сражение".

<br><b>[5:43]</b>&nbsp; И премина към тях пръв и целият народ след него. И разбити бидоха пред лицето му всички езичници - хвърлиха оръжието си и побягнаха в капището, що беше в Карнаим.

<br><b>[5:44]</b>&nbsp; Тогава те превзеха тоя град и с огън изгориха капището с всички, които се намираха в него; и победен биде Карнаим и не можа вече да противостои на Иуда.

<br><b>[5:45]</b>&nbsp; След това Иуда събра всички израилтяни, които се намираха в Галаад, от малък до голям - и жените им, и децата им, и имота, - доста голямо опълчение, за да идат в Иудейската земя.

<br><b>[5:46]</b>&nbsp; И дойдоха до Ефрон. Това беше голям град, доста укрепен, на пътя; невъзможно беше да се отбият от него ни надясно, ни наляво; трябваше да се мине през него,

<br><b>[5:47]</b>&nbsp; а жителите се затвориха в него, и портите затрупаха с камъни.

<br><b>[5:48]</b>&nbsp; Иуда им прати миролюбиво предложение: "ще минем през земята ви, за да идем в нашата земя, и никой не ще ви закачи, само с нозете си ще преминем". Но те не искаха да му отворят.

<br><b>[5:49]</b>&nbsp; Тогава Иуда заповяда да обявят по опълчението, всеки да се опълчи на мястото си, -

<br><b>[5:50]</b>&nbsp; и опълчиха се войниците и обсаждаха града целия оня ден и цялата нощ, и градът се предаде в ръцете му.

<br><b>[5:51]</b>&nbsp; И изби той всичко мъжко с острия си меч и разруши града до основи, взе плячката му и мина през града по убитите.

<br><b>[5:52]</b>&nbsp; И минаха през Иордан в голямата равнина срещу Ветсан.

<br><b>[5:53]</b>&nbsp; И събираше Иуда останалите и ободряваше народа през целия път, докле дойдоха в Иудейската земя.

<br><b>[5:54]</b>&nbsp; И възкачиха се на планина Сион с веселие и радост и принесоха всесъжения, защото не падна никой от тях, додето те се върнаха с мир.

<br><b>[5:55]</b>&nbsp; В ония дни, когато Иуда и Ионатан се намираха в Галаад, а брат му Симон - в Галилея, пред Птолемаида,

<br><b>[5:56]</b>&nbsp; чуха Иосиф, син Захариев, и Азарий, военачалници, за славните военни подвизи, извършени от тях,

<br><b>[5:57]</b>&nbsp; и казаха: "да си създадем и ние име; да идем да воюваме с околните нам езичници".

<br><b>[5:58]</b>&nbsp; Тъй обявиха те на войската, що беше при тях, и отидоха против Иамния.

<br><b>[5:59]</b>&nbsp; И излезе из града Горгий и войниците му против тях на бой.

<br><b>[5:60]</b>&nbsp; И като удариха на бяг, Иосиф и Азарий бяха гонени до пределите на Иудея; и паднаха тоя ден от израилския народ до две хиляди мъже.

<br><b>[5:61]</b>&nbsp; И стана голяма смутня в израилския народ, защото, мислейки да покажат храброст, не послушаха Иуда и братята му;

<br><b>[5:62]</b>&nbsp; защото те не бяха от семето на тия мъже, в чиито ръце бе предоставено спасението на Израиля.

<br><b>[5:63]</b>&nbsp; Но мъжът Иуда и братята му твърде много се прославиха пред цял Израил и пред всички народи, дето само се чуваше името им, -

<br><b>[5:64]</b>&nbsp; и събираха се при тях да им честитяват.

<br><b>[5:65]</b>&nbsp; След това излезе Иуда и братята му и воюваха против синовете на Исава в земята, която лежи на юг, и разби Хеврон и заселищата му, разруши укреплението му и изгори кулите му около него.

<br><b>[5:66]</b>&nbsp; След това се дигна да отиде в земята на другоплеменниците и мина през Самария.

<br><b>[5:67]</b>&nbsp; Него ден паднаха в бой свещениците, които желаеха да се прославят с храброст и безразсъдно бяха излезли на война.

<br><b>[5:68]</b>&nbsp; И отби се Иуда в Азот, земята на другоплеменниците, разруши жертвениците им, изгори с огън изваянията на боговете им, взе плячка от градовете и се върна в Иудейската земя.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
6
</font> </b></td> </tr> </table></center>
<br><b>[6:1]</b>&nbsp; Между това цар Антиох, като минаваше през горните области, узна, че има в Персия град, на име Елимаис, прочут с богатство, със сребро и злато,

<br><b>[6:2]</b>&nbsp; и в него - храм, твърде богат, и че там има златни покривки, брони и оръжия, оставени от Александра, син на Филипа, македонски цар, който пръв се възцари над елините.

<br><b>[6:3]</b>&nbsp; И той дойде и се мъчеше да превземе тоя град и да го ограби, но не можа, защото гражданите узнаха намерението му.

<br><b>[6:4]</b>&nbsp; Те се дигнаха против него с войска, и той побягна оттам с голяма скръб и отиде във Вавилон.

<br><b>[6:5]</b>&nbsp; Тогава в Персия дойде някой си при него и извести, че пълчищата, които бяха ходили в земята на Иуда, са разбити,

<br><b>[6:6]</b>&nbsp; че Лисий вървял със силна войска най-напред от всички, но бил разбит от иудеите, и те се усилили и с оръжие, и с войска, и с много плячка, която взели от разбитите от тях войски,

<br><b>[6:7]</b>&nbsp; и че разрушили гнусотията, която той бе въздигнал над жертвеника в Иерусалим, а светилището, както по-преди, обградили с високи стени, също и Ветсура, негов град.

<br><b>[6:8]</b>&nbsp; Когато чу царят тия думи, силно се уплаши и се разтревожи, падна в легло и изнемощя от скръб, защото не му се сбъдна това, що желаеше.

<br><b>[6:9]</b>&nbsp; И много дни прекара там той, защото в него се подновяваше голямата скръб; той мислеше, че умира.

<br><b>[6:10]</b>&nbsp; Тогава свика всичките си приятели и им каза: "избяга сънят от очите ми, и сърцето ми изнемогна от скръб.

<br><b>[6:11]</b>&nbsp; И казах в сърце си: до каква скръб дойдох аз, и колко голямо е смущението, в което сега се намирам! А бях аз полезен и любим в моето владение.

<br><b>[6:12]</b>&nbsp; Но сега си спомням злодеянията, които извърших в Иерусалим, и как взех всички намиращи се в него златни и сребърни съдове и пращах да изтребват напразно обитателите на Иудея.

<br><b>[6:13]</b>&nbsp; Сега познах, че заради това ме постигнаха тия беди, - и ето, аз загивам от голяма скръб в чужда земя".

<br><b>[6:14]</b>&nbsp; И повика Филипа, едного от своите приятели, и го тури управител над цялото си царство;

<br><b>[6:15]</b>&nbsp; даде му корона, царската си дреха и пръстен, за да ръководи сина му Антиоха, и да го възпитава за царуване.

<br><b>[6:16]</b>&nbsp; И умря цар Антиох в сто четирийсет и деветата година.

<br><b>[6:17]</b>&nbsp; Когато Лисий узна, че царят умря, тури вместо него на царството сина му Антиоха, когото бе възпитавал в младостта му, и му даде име Евпатор.

<br><b>[6:18]</b>&nbsp; Между това намиращите се в крепостта притискаха Израиля около светилището и винаги се стараеха да му пакостят, а на езичниците да служат за опора;

<br><b>[6:19]</b>&nbsp; тогава Иуда реши да ги изгони - и свика цял народ, за да ги обсади.

<br><b>[6:20]</b>&nbsp; Всички се събраха и ги обсадиха в сто и петдесетата година, и поставиха срещу тях стрелометни оръдия и машини.

<br><b>[6:21]</b>&nbsp; Но някои от обсадените излязоха, и към тях се присъединиха някои от нечестивите израилтяни;

<br><b>[6:22]</b>&nbsp; отидоха те при царя и казаха: "докога ти не ще отсъдиш и не ще отмъстиш за нашите братя?

<br><b>[6:23]</b>&nbsp; Ние се съгласихме да служим на баща ти, да ходим по заповедите му и да изпълняваме неговите повели;

<br><b>[6:24]</b>&nbsp; а синовете на нашия народ обсадиха крепостта и заради това се отстраняват от нас, и когото от нас намерят, умъртвяват и нашите имущества разграбват;

<br><b>[6:25]</b>&nbsp; и не само връз нас простряха ръка, но и върху всички наши предели.

<br><b>[6:26]</b>&nbsp; И ето, те сега обсадиха крепостта в Иерусалим, за да я превземат, а светилището и Ветсура укрепиха.

<br><b>[6:27]</b>&nbsp; Ако не побързаш да ги изпревариш, те ще направят повече от това, и тогава не ще можеш да ги удържиш".

<br><b>[6:28]</b>&nbsp; Като чу това, царят се разгневи и събра всичките си приятели, началниците на войската си и началниците на конницата;

<br><b>[6:29]</b>&nbsp; дойдоха при него наемни войски и из другите царства и от морските острови,

<br><b>[6:30]</b>&nbsp; тъй че броят на войските му беше: сто хиляди пешаци, двайсет хиляди ездачи и трийсет и два слона, обучени на война.

<br><b>[6:31]</b>&nbsp; След това минаха през Идумея, разположиха се на стан срещу Ветсура и се биха много дни и устроиха машини; но те излязоха и ги изгориха с огън и се удариха мъжки.

<br><b>[6:32]</b>&nbsp; Тогава Иуда отстъпи от крепостта и разположи стан във Ветсахар, срещу царския стан.

<br><b>[6:33]</b>&nbsp; А царят, като стана рано сутринта, бързо тръгна с войската си по пътя към Ветсахар; приготвиха се войските за бой и затръбиха с тръби.

<br><b>[6:34]</b>&nbsp; На слоновете показваха сок от грозде и черници, за да ги възбудят към битка,

<br><b>[6:35]</b>&nbsp; разделиха тия животни на чети и присъединиха при всеки слон по хиляда мъже в железни ризници и с медни шлемове на главите; освен това бидоха назначени при всеки слон по петстотин отбор ездачи;

<br><b>[6:36]</b>&nbsp; те се спираха своевременно там, дето беше слонът, и, накъдето той тръгваше, тръгваха и те заедно, без да отстъпват от него.

<br><b>[6:37]</b>&nbsp; При това на тях имаше яки дървени кули, които покриваха всеки слон, прикрепени върху тях с ремъци, и във всяка от тях - по трийсет и двама яки мъже, които се сражаваха върху тях, и при слона беше индиецът му.

<br><b>[6:38]</b>&nbsp; Останалите пък конници разместиха тук-там от двете страни на пълчището, за да дават знакове и да подкрепят в тесни места.

<br><b>[6:39]</b>&nbsp; Когато слънцето удари в златните и медните щитове, от тях заблестяха планините и светнаха като огнени светила.

<br><b>[6:40]</b>&nbsp; Част от царската войска бе разтегната по високите планини, а други - по ниските места, - и вървяха те твърдо и стройно.

<br><b>[6:41]</b>&nbsp; И смутиха се всички, които чуха шума на множеството им и вървежа на такова пълчище и звека на оръжията, защото войската беше твърде голяма и силна.

<br><b>[6:42]</b>&nbsp; И влезе Иуда и войската му в сражение, - и паднаха от царското пълчище шестстотин мъже.

<br><b>[6:43]</b>&nbsp; Тогава Елеазар, син на Саварана, видя един слон покрит с царска броня, който надминаваше всички, и изглеждаше, че върху него е царят;

<br><b>[6:44]</b>&nbsp; той пожертвува себе си, за да спаси своя народ и да си спечели вечно име:

<br><b>[6:45]</b>&nbsp; смело притърча към него всред отряда, като убиваше надясно и наляво, и се разбягваха от него насам и нататък;

<br><b>[6:46]</b>&nbsp; и се притече той под оня слон, легна под него и го уби, и слонът падна връз него на земята, и той умря там.

<br><b>[6:47]</b>&nbsp; Но като видяха силата на царското пълчище и напъна на войските, иудеите се отклониха от тях.

<br><b>[6:48]</b>&nbsp; Царските пък войски отидоха срещу тях против Иерусалим: царят отправи войските си против Иудея и планина Сион.

<br><b>[6:49]</b>&nbsp; И свърза той мир с людете във Ветсура, които излязоха из града: те нямаха храна, за да се държат в него обсадени, защото беше съботна година за земята.

<br><b>[6:50]</b>&nbsp; Царят завладя Ветсура и остави в нея стража да я пази.

<br><b>[6:51]</b>&nbsp; След това много дни обсажда светилището и тури там стрелометни оръдия и машини, огнехвъргачки, каменохвъргачки и копиехвъргачки, за да хвърлят стрели и камъни.

<br><b>[6:52]</b>&nbsp; Но и иудеите поставиха машини против техните машини и се сражаваха много дни;

<br><b>[6:53]</b>&nbsp; храна пък не остана в скривалищата, защото беше седма година, и избягалите в Иудея, за да се спасят от езичниците, изядоха останалия запас;

<br><b>[6:54]</b>&nbsp; при светилището останаха малцина мъже, защото гладът надви, а другите се разотидоха всеки в своето място.

<br><b>[6:55]</b>&nbsp; Чу Лисий, че Филип, комуто цар Антиох още приживе бе поръчал да възпитава за царуване сина му Антиоха,

<br><b>[6:56]</b>&nbsp; се върнал от Персия и Мидия и с него - войските, които бяха ходили с царя, и че той се домогва да поеме сам работите на царството.

<br><b>[6:57]</b>&nbsp; Затуй бързо отиде и каза на царя, на военачалниците и на велможите: "ние всеки ден търпим оскъдия, и храните у нас са малко, а мястото, което обсаждаме, е силно, между това върху нас лежи и грижата за царството.

<br><b>[6:58]</b>&nbsp; Нека, прочее, подадем десница на тия люде и да свържем с тях мир и с целия им народ,

<br><b>[6:59]</b>&nbsp; и да ги оставим да постъпват според техните закони, както по-преди, защото заради своите закони, които ние отменихме, те се разгневиха и направиха всичко това".

<br><b>[6:60]</b>&nbsp; И одобри царят и началниците тия думи, и прати при тях, за да свържат мир, което те и приеха;

<br><b>[6:61]</b>&nbsp; и закле им се царят и началниците. След това те излязоха из крепостта.

<br><b>[6:62]</b>&nbsp; И възлезе царят на планина Сион и, като разгледа укреплението на мястото, отметна се от клетвата си, с която се закле, и заповяда да съборят стените наоколо.

<br><b>[6:63]</b>&nbsp; После бързо тръгна и, като се върна в Антиохия, намери, че Филип владее града, воюва с него и със сила превзе града.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
7
</font> </b></td> </tr> </table></center>
<br><b>[7:1]</b>&nbsp; В сто петдесет и първата година излезе от Рим Димитрий, син на Селевка, и с малцина люде влезе в един приморски град и там се възцари.

<br><b>[7:2]</b>&nbsp; А когато влизаше в царския дом на своите бащи, войската хвана Антиоха и Лисия, за да ги доведе при него.

<br><b>[7:3]</b>&nbsp; Той узна това и каза: "не показвайте ми лицата им".

<br><b>[7:4]</b>&nbsp; Тогава войниците ги убиха, и се възкачи Димитрий на престола на своето царство.

<br><b>[7:5]</b>&nbsp; И дойдоха при него всички мъже беззаконни и нечестиви измежду израилтяните, и Алким, домогващ се до свещенство, ги предвождаше;

<br><b>[7:6]</b>&nbsp; и пред царя те обвиняваха народа и казваха: "Иуда и братята му погубиха твоите приятели, а нас изгониха из земята ни.

<br><b>[7:7]</b>&nbsp; Прати сега мъж, комуто ти се доверяваш; нека той иде и види всичкото разорение, що те причиниха нам и в страната на царя, и нека накаже тях и всички, които им помагат".

<br><b>[7:8]</b>&nbsp; Измежду царските приятели царят избра Вакхида, който управляваше отвъд реката; той беше голям в царството и верен на царя.

<br><b>[7:9]</b>&nbsp; Царят прати него и нечестивия Алкима, комуто отреди свещенство, и му заповяда да отмъсти на Израилевите синове.

<br><b>[7:10]</b>&nbsp; Те тръгнаха и дойдоха в иудейската земя с голяма войска; и той прати при Иуда и при братята му пратеници с миролюбиво, но коварно предложение.

<br><b>[7:11]</b>&nbsp; Но те не обърнаха внимание на думите им, защото видяха, че са дошли с голяма войска.

<br><b>[7:12]</b>&nbsp; А при Алкима и Вакхида се събраха на събрание книжниците да дирят справедливост.

<br><b>[7:13]</b>&nbsp; Първи от Израилевите синове бяха асидеите; те искаха от тях мир,

<br><b>[7:14]</b>&nbsp; защото казваха: "свещеник от Аароновото племе дойде с войската и не ще ни обиди".

<br><b>[7:15]</b>&nbsp; И той говори с тях мирно и им се закле, като каза: "няма да направим зло вам и на вашите приятели".

<br><b>[7:16]</b>&nbsp; И те му повярваха, а той хвана от тях шейсет мъже и ги умъртви в един ден, както е казано в Писанието:

<br><b>[7:17]</b>&nbsp; телата на Твоите светии и кръвта им проляха около Иерусалим, и нямаше кой да ги погребе.

<br><b>[7:18]</b>&nbsp; И нападна страх и ужас от тях върху целия народ, и говореха: "няма у тях истина и правда, защото нарушиха наредбата и клетвата, с която се клеха".

<br><b>[7:19]</b>&nbsp; Тогава Вакхид отстъпи от Иерусалим и разположи стана при Визет, и прати та хвана мнозина от избягалите от него мъже, и неколцина от народа, закла ги и ги хвърли в дълбок кладенец.

<br><b>[7:20]</b>&nbsp; После, като предаде страната Алкиму и като му остави войска за помощ, Вакхид се отправи към царя.

<br><b>[7:21]</b>&nbsp; Алким пък се домогваше до първосвещенство.

<br><b>[7:22]</b>&nbsp; И събраха се при него всички, които бунтуваха своя народ, завладяха Иудейската земя и нанесоха голямо поражение в Израиля.

<br><b>[7:23]</b>&nbsp; И видя Иуда всичкото зло, което Алким с другарите си причини на Израилевите синове - повече нежели езичниците -

<br><b>[7:24]</b>&nbsp; и, като обиколи всички предели на Иудея, отмъсти на отстъпниците, и те престанаха да влизат в тая страна.

<br><b>[7:25]</b>&nbsp; Когато пък Алким видя, че Иуда и ония, които се намираха с него, се усилиха, и разбра, че не може им противостоя, върна се при царя и жестоко ги обвини.

<br><b>[7:26]</b>&nbsp; Тогава царят изпрати Никанора, едного от своите славни вождове, ненавистник и враждебник на Израиля, и му заповяда да изтреби тоя народ.

<br><b>[7:27]</b>&nbsp; Никанор, като дойде в Иерусалим с голяма войска, прати коварно до Иуда и до братята му миролюбиво предложение:

<br><b>[7:28]</b>&nbsp; "да няма война между мене и вас; аз ще вляза с малцина люде, за да видя вашите деца смиром".

<br><b>[7:29]</b>&nbsp; И дойде при Иуда, и се поздравиха един друг миролюбиво; а между това войници бяха приготвени да хванат Иуда.

<br><b>[7:30]</b>&nbsp; Иуда узна, че той е дошъл при него с коварство, заради това се уплаши от него и не искаше вече да види лицето му.

<br><b>[7:31]</b>&nbsp; Когато Никанор узна, че намерението му е открито, излезе против Иуда на сражение близо до Хафарсалама.

<br><b>[7:32]</b>&nbsp; И паднаха от ония, които бяха с Никанора, около пет хиляди мъже, а останалите избягаха в Давидовия град.

<br><b>[7:33]</b>&nbsp; След това Никанор възлезе на планина Сион; и излязоха из светилището някои свещеници и старейшини на народа да го поздравят миролюбно и да му покажат всесъжението, което се принася за царя.

<br><b>[7:34]</b>&nbsp; Но той им се присмя, наруга ги и ги оскверни, говори високомерно,

<br><b>[7:35]</b>&nbsp; и, като се закле гневно, каза: "ако сега не бъде предаден Иуда и войската му в мои ръце, то, кога се върна благополучно, ще изгоря тоя Дом"; и отиде си много разгневен.

<br><b>[7:36]</b>&nbsp; А свещениците влязоха и застанаха пред лицето на жертвеника и на храма, заплакаха и казаха:

<br><b>[7:37]</b>&nbsp; "Ти, Господи, избра тоя Дом, за да се нарича на Твое име и да бъде той дом на молитва и моление за Твоя народ.

<br><b>[7:38]</b>&nbsp; Отмъсти на тоя човек и на войската му, и нека паднат те от меч; спомни си злите им хули и не ги оставяй за по-дълго".

<br><b>[7:39]</b>&nbsp; И излезе Никанор от Иерусалим и се разположи на стан при Веторон, и дойде при него сирийска войска.

<br><b>[7:40]</b>&nbsp; А Иуда с три хиляди мъже се разположи на стан при Адас; и помоли се Иуда и каза:

<br><b>[7:41]</b>&nbsp; "Господи! когато пратените от асирийския цар произнасяха зли хули, дойде Твоят Ангел и уби от тях сто осемдесет и пет хиляди.

<br><b>[7:42]</b>&nbsp; Тъй сломи сега пред нас туй пълчище, за да познаят другите, че те произнасяха хула върху Твоите светини, и съди ги според злобата им".

<br><b>[7:43]</b>&nbsp; И влязоха войските в сражение в тринайсетия ден на месец адар, и разбита биде войската на Никанора; и той пръв падна в сражението.

<br><b>[7:44]</b>&nbsp; Когато пък войниците му видяха, че Никанор падна, те хвърлиха оръжието си и удариха на бяг.

<br><b>[7:45]</b>&nbsp; И гониха ги израилтяните цял ден, от Адас чак до Газира, и тръбиха след тях с вестителни тръби.

<br><b>[7:46]</b>&nbsp; И излизаха из всички околни иудейски селища и ги заграждаха, - и те, като се обръщаха към ония, които ги гонеха, всички паднаха от меч, и не остана ни един от тях.

<br><b>[7:47]</b>&nbsp; И взеха иудеите плячката им и награбеното от тях, отсякоха главата на Никанора и дясната му ръка, която той гордо бе простирал, донесоха ги и окачиха пред Иерусалим.

<br><b>[7:48]</b>&nbsp; Народът се твърде радваше и прекара оня ден като ден на голямо веселие;

<br><b>[7:49]</b>&nbsp; и наредиха да празнуват ежегодно тоя ден на тринайсети адар.

<br><b>[7:50]</b>&nbsp; И успокои се Иудейската земя за някое време.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
8
</font> </b></td> </tr> </table></center>
<br><b>[8:1]</b>&nbsp; Иуда чу за славата на римляни, че те са могъщи и силни и благосклонно приемат всички, които към тях се обръщат, и, който и да е отивал при тях, с всекиго те свързвали приятелство.

<br><b>[8:2]</b>&nbsp; А че те са могъщи и силни, - разказваха му за техните войни, за юнашките подвизи, които те показали над галатяни, как ги били покорили и направили поданици;

<br><b>[8:3]</b>&nbsp; също и за онова, що били направили те в Испанската страна, за да завладеят тамошните сребърни и златни рудници,

<br><b>[8:4]</b>&nbsp; и със своето благоразумие и твърдост завладели всички предели, макар оная земя и да била доста далеч от тях, също и за царете, които дохождали против тях от край-земя, и те ги сломили и им нанесли голямо поражение, а останалите им плащат ежегодно данък;

<br><b>[8:5]</b>&nbsp; те също разбили на война и покорили Филипа и Персея, китийски цар, и другите, които въстанали против тях;

<br><b>[8:6]</b>&nbsp; и Антиоха, великия цар на Азия, който бе излязъл против тях на война със сто и двайсет слона, с конница, с колесници и с доста многобройна войска, и го бяха разбили,

<br><b>[8:7]</b>&nbsp; те го хванали жив и го принудили да им плаща голям данък - както той, тъй и следващите след него царе, - да даде заложници и да допусне дележ,

<br><b>[8:8]</b>&nbsp; а Индийската страна и Мидия, Лидия и другите по-добри негови области ги взели от него и ги дали на цар Евмений;

<br><b>[8:9]</b>&nbsp; и за онова, как елините били намислили да дойдат и да ги изтребят,

<br><b>[8:10]</b>&nbsp; но това намерение те узнали и пратили против тях един военачалник и воювали срещу тях, - и мнозина от тях паднали убити, взели в плен жените им и децата им и ги ограбили, завладели земята им, съборили крепостите им и ги покорили до тоя ден;

<br><b>[8:11]</b>&nbsp; и други царства и острови, които някога били въставали против тях, те разорили и покорили;

<br><b>[8:12]</b>&nbsp; а с приятелите си и с ония, които им се доверявали, те живеели в приятелство, и завладели царства близки и далечни, и всички, които чули името им, се бояли от тях.

<br><b>[8:13]</b>&nbsp; Ако поискат да помогнат някому да се възцари, той царува, и когото искат, сменяват; и те се твърде въздигнали;

<br><b>[8:14]</b>&nbsp; но при все това никой от тях не турял на себе си корона и не се обличал в порфира, за да се големее с нея.

<br><b>[8:15]</b>&nbsp; Те си съставили съвет, и постоянно всеки ден триста и двайсет човека се съвещават за всичко, което се отнася до народа и до неговото благоустройство;

<br><b>[8:16]</b>&nbsp; и всяка година на един човек поверяват началството над себе си и господаруването над цялата тяхна земя, и всички слушат едного, и няма между тях ни завист, ни ревнуване.

<br><b>[8:17]</b>&nbsp; Тогава Иуда избра Евполема, син на Иоана, Акосов син, и Иасона, Елеазаров син, и ги прати в Рим, да свържат с тях приятелство и съюз

<br><b>[8:18]</b>&nbsp; и да свалят от тях игото, защото те виждат, че Елинското царство иска да пороби Израиля.

<br><b>[8:19]</b>&nbsp; И тъй, те тръгнаха за Рим, макар пътят да беше твърде дълъг, и влязоха в събранието на съвета, пристъпиха и казаха:

<br><b>[8:20]</b>&nbsp; "Иуда Макавей и братята му и целият иудейски народ ни пратиха при вас, за да свържем с вас съюз и мир, и да впишете нас в числото на вашите съратници и приятели".

<br><b>[8:21]</b>&nbsp; И понравиха им се тия думи.

<br><b>[8:22]</b>&nbsp; И ето препис от посланието, което в отговор написаха на медни дъски и пратиха в Иерусалим, за да им бъде там паметник за мир и съюз:

<br><b>[8:23]</b>&nbsp; "Да добруват вечно римляни и народ иудейски по море и по суша! Меч и враг да бъдат далеч от тях!

<br><b>[8:24]</b>&nbsp; Ако настане война по-напред у римляни, или у всички техни съюзници във всички техни владения,

<br><b>[8:25]</b>&nbsp; то иудейският народ е длъжен да им окаже от все сърце помощ във войната, както го изисква времето;

<br><b>[8:26]</b>&nbsp; и на воюващите не ще дават, нито доставят ни жито, ни оръжие, ни пари, ни кораби, защото тъй желаят римляните; те са длъжни да изпълняват своето задължение, без да получават нещо.

<br><b>[8:27]</b>&nbsp; Също тъй, ако по-напред избухне война у иудейския народ, римляните от душа ще им помагат във войната, както го изисква времето;

<br><b>[8:28]</b>&nbsp; и на ония, които помагат във войната, не ще дават ни жито, ни оръжие, ни пари, ни кораби: тъй желае Рим; те са длъжни да изпълняват своите задължения, и то - без измама."

<br><b>[8:29]</b>&nbsp; На такива условия свързаха римляните мир с иудейския народ.

<br><b>[8:30]</b>&nbsp; Ако пък след тия условия едните и другите насилят да прибавят или смалят нещо, нека го направят по тяхното общо желание, и това, което те прибавят или изхвърлят, ще има сила.

<br><b>[8:31]</b>&nbsp; А за това зло, което цар Димитрий прави на иудеите, ние му писахме тъй: "защо си наложил твоето тежко иго на нашите приятели и съюзници - иудеите?

<br><b>[8:32]</b>&nbsp; Ако те още се обърнат към нас с жалба против тебе, ние ще им окажем справедливост и ще воюваме против тебе по море и по суша".


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
9
</font> </b></td> </tr> </table></center>
<br><b>[9:1]</b>&nbsp; Когато Димитрий чу, че Никанор и войниците му паднали в сражението, повторно прати Вакхида и Алкима в Иудейската земя и с тях - дясното крило.

<br><b>[9:2]</b>&nbsp; Те тръгнаха по пътя за Галгал и се разположиха на стан при Месалот, който е в Арвили, и, като го завладяха, погубиха много люде.

<br><b>[9:3]</b>&nbsp; В първия месец на сто петдесет и втората година разположиха се те на стан в Иерусалим,

<br><b>[9:4]</b>&nbsp; но станаха и отидоха към Верея с двайсет хиляди мъже и с две хиляди конници.

<br><b>[9:5]</b>&nbsp; А Иуда се разположи на стан при Елеас, и с него - три хиляди отбор мъже.

<br><b>[9:6]</b>&nbsp; Но като видяха голямата войска, колко тя е многобройна, те се твърде уплашиха, и мнозина се разбягаха из стана му, и останаха от тях не повече от осемстотин мъже.

<br><b>[9:7]</b>&nbsp; Когато Иуда видя, че се разбяга опълчението му, а войната го тревожи, сърцето му се смути, защото нямаше време да ги събере.

<br><b>[9:8]</b>&nbsp; Той се наскърби и каза на останалите: "да станем и идем против нашите противници; може би, ще имаме сила да се бием с тях".

<br><b>[9:9]</b>&nbsp; Но те го раздумваха и говореха: "ние нямаме сила; сега ще спасяваме живота си, а после ще се върнем с нашите братя и тогава ще се сражаваме против тях, - сега сме малко".

<br><b>[9:10]</b>&nbsp; Но Иуда каза: "не, да не стане това с мене - да бягам от тях; ако пък е дошъл часът ни, нека храбро умрем за нашите братя и да не оставим да се хули нашата слава".

<br><b>[9:11]</b>&nbsp; Дигна се войската от стана и се спря срещу тях; конницата се раздели на две части, а пред войската вървяха прашници и стрелци и всички предни силни войници.

<br><b>[9:12]</b>&nbsp; Вакхид пък се намираше на дясното крило; отредите се приближаваха от двете страни и тръбяха с тръби.

<br><b>[9:13]</b>&nbsp; Затръбиха с тръби и людете, които бяха с Иуда, и потресе се земята от шума на войските, и стана упорито сражение от сутринта до вечерта.

<br><b>[9:14]</b>&nbsp; Иуда видя, че Вакхид и най-силната част от войската му се намира на дясна страна, и събраха се при него всички храбри по сърце, -

<br><b>[9:15]</b>&nbsp; и разбиха те дясното крило и ги гониха до Азотска планина.

<br><b>[9:16]</b>&nbsp; Когато ония, които бяха на лявото крило, видяха, че дясното крило е разбито, обърнаха се по стъпките на Иуда и на тия, що бяха с него отзад.

<br><b>[9:17]</b>&nbsp; Сражението биде жестоко, и паднаха много убити от едната и от другата страна;

<br><b>[9:18]</b>&nbsp; падна и Иуда, а другите удариха на бяг.

<br><b>[9:19]</b>&nbsp; А Ионатан и Симон взеха Иуда, брата си, и го погребаха в гробницата на бащите му в Модин.

<br><b>[9:20]</b>&nbsp; Всички израилтяни го оплакаха и ридаха за него силно, тъжиха много дни и казваха:

<br><b>[9:21]</b>&nbsp; "как падна силният, който спасяваше Израиля!"

<br><b>[9:22]</b>&nbsp; Другите пък дела на Иуда, сраженията, храбрите подвизи, които той извърши, и неговото величие не са описани, защото бяха твърде много.

<br><b>[9:23]</b>&nbsp; А след смъртта на Иуда по всички израилски предели се появиха люде беззаконни, и се подигнаха всички, които вършеха неправда.

<br><b>[9:24]</b>&nbsp; В същите дни настана твърде голям глад, и страната се прилепи към тях.

<br><b>[9:25]</b>&nbsp; Тогава избра Вакхид нечестивите мъже и ги тури началници на страната:

<br><b>[9:26]</b>&nbsp; те разпитваха и диреха приятелите на Иуда и ги довеждаха при Вакхида, а той им отмъщаваше и се подиграваше с тях.

<br><b>[9:27]</b>&nbsp; И биде голяма скръб в Израиля, каквато не е била от оня ден, откак се не видя у тях пророк.

<br><b>[9:28]</b>&nbsp; Тогава се събраха всички приятели на Иуда и казаха на Ионатана:

<br><b>[9:29]</b>&nbsp; "откак умря брат ти Иуда, не се намери нему подобен мъж, който да излезе против враговете и Вакхида и против враговете на нашия народ.

<br><b>[9:30]</b>&nbsp; Сега, прочее, ние те избрахме да ни бъдеш вместо него началник и вожд, за да водиш нашата война".

<br><b>[9:31]</b>&nbsp; Тогава Ионатан прие предводителството и завзе мястото на Иуда, брата си.

<br><b>[9:32]</b>&nbsp; Вакхид се научи за това и диреше да го убие.

<br><b>[9:33]</b>&nbsp; Тогава пък узнаха Ионатан и Симон, брат му, и всички, които бяха с него, и побягнаха в пустиня Текое и се разположиха на стан при водите на езеро Асфар.

<br><b>[9:34]</b>&nbsp; Вакхид, като узна това в съботен ден, премина сам и всичката му войска отвъд Иордан.

<br><b>[9:35]</b>&nbsp; А Ионатан проводи брата си - предводителя на народа, и помоли приятелите си, наватеите, да съберат у тях много храни.

<br><b>[9:36]</b>&nbsp; Но из Мидава излязоха Иамвриевите синове и хванаха Иоана и всичко, що той имаше, и избягаха.

<br><b>[9:37]</b>&nbsp; След тия случки казаха на Ионатана и на брата му Симона, че Иамвриевите синове тържествено извършват голяма сватба и с голям разкош водят от Надават невеста, дъщеря на едного от прочутите ханаански велможи.

<br><b>[9:38]</b>&nbsp; Тогава си спомниха те за брата си Иоана, излязоха и се скриха в подслона на планината.

<br><b>[9:39]</b>&nbsp; Като подигнаха очи, видяха: ето възклицания и голяма прикя; младоженецът и приятелите му и братята му бяха излезли да посрещат с тъпани и свирки и с много оръжия.

<br><b>[9:40]</b>&nbsp; Тогава ония, що бяха с Ионатана, скочиха върху тях из засадата и ги избиха, и паднаха много убити, а останалите избягаха в планината; и те взеха всичката им плячка.

<br><b>[9:41]</b>&nbsp; И обърна се сватбарското тържество в печал, а звуковете на техните свирки - в плач.

<br><b>[9:42]</b>&nbsp; Тъй отмъстиха те за кръвта на брата си и се върнаха в блатистото място при Иордан.

<br><b>[9:43]</b>&nbsp; Чу това Вакхид и един съботен ден дойде при бреговете на Иордан с голяма войска.

<br><b>[9:44]</b>&nbsp; Тогава Ионатан каза на людете си: "нека станем сега и да се ударим за нашия живот, защото сега не е това, което беше вчера и завчера.

<br><b>[9:45]</b>&nbsp; Ето, неприятелят е и пред нас и зад нас, водата на Иордан е от едната и от другата страна, и блато и гора, и няма място, накъде да се отместим.

<br><b>[9:46]</b>&nbsp; Сега, прочее, извикайте към небето, за да се избавим от ръцете на нашите врагове".

<br><b>[9:47]</b>&nbsp; И почна се сражение. Ионатан протегна ръка, за да удари Вакхида, но оня се отмести назад от него.

<br><b>[9:48]</b>&nbsp; Ионатан и тия, които бяха с него, се хвърлиха в Иордан и преплуваха на другия бряг, а ония не преминаха след тях Иордан.

<br><b>[9:49]</b>&nbsp; И в оня ден от Вакхидовите хора паднаха до хиляда мъже.

<br><b>[9:50]</b>&nbsp; Вакхид се върна в Иерусалим и построи в Иудея силни градове: крепостта в Иерихон, Емаум и Веторон, Ветил и Тамната във Фаратон, и Тефон - с високи стени, порти и ключалки;

<br><b>[9:51]</b>&nbsp; и тури в тях стража, за да враждува против Израиля.

<br><b>[9:52]</b>&nbsp; Укрепи също и град Ветсура, Газара и крепостта, като остави в тях войска с храни,

<br><b>[9:53]</b>&nbsp; и взе заложници - синовете на вождовете на страната - и ги тури под стража в иерусалимската крепост.

<br><b>[9:54]</b>&nbsp; В сто петдесет и третата година, във втория месец, заповяда Алким да съборят стената на вътрешното преддверие на храма и да разрушат делото на пророците; и почна вече да разрушава.

<br><b>[9:55]</b>&nbsp; Но в същото време Алким получи удар, и се спряха предприятията му; устата му се сковаха, той онемя и не можеше повече да промълви ни дума и да се разпореди за дома си.

<br><b>[9:56]</b>&nbsp; И умря тогава Алким в тежки мъки.

<br><b>[9:57]</b>&nbsp; Когато Вакхид узна, че Алким е умрял, върна се при царя, и Иудейската земя остана две години спокойна.

<br><b>[9:58]</b>&nbsp; Тогава всички беззаконници се съвещаваха и говореха: "ето, Ионатан и тия, що са с него, живеят безопасно и спокойно; да доведем сега Вакхида, и той ще ги хване всички в една нощ".

<br><b>[9:59]</b>&nbsp; Отидоха и тъй го съветваха.

<br><b>[9:60]</b>&nbsp; Той се реши да тръгне с голяма войска и прати тайно писма до всички свои съюзници, които се намираха в Иудея, да хванат Ионатана и тия, що са с него; но те не можаха, защото узнаха техните замисли.

<br><b>[9:61]</b>&nbsp; И хванаха от мъжете на оная страна, виновници за туй злодейство, до петдесет човека, и ги убиха.

<br><b>[9:62]</b>&nbsp; След това Ионатан, Симон и ония, които бяха с тях, се отдалечиха във Ветваси, в пустинята, и възобновиха разрушението там и укрепиха град.

<br><b>[9:63]</b>&nbsp; Вакхид, като узна това, събра цялата си войска, извести и на ония, които се намираха в Иудея,

<br><b>[9:64]</b>&nbsp; и дойде, та обсади Ветваси, и се сражаваха против него много дни, като постави машини.

<br><b>[9:65]</b>&nbsp; Ионатан пък остави в града брата си Симона, а сам излезе по страната с неголяма войска,

<br><b>[9:66]</b>&nbsp; порази в шатрите им Одоаарина и братята му, както и синовете на Фасирона, и почна да убива и да настъпва със сила.

<br><b>[9:67]</b>&nbsp; Тогава Симон и ония, що бяха с него, излязоха от града и изгориха машините,

<br><b>[9:68]</b>&nbsp; биха се против Вакхида и го разбиха; с това те много го натъжиха, защото кроежите му и походът отиде напразно.

<br><b>[9:69]</b>&nbsp; Много се разгневи той на беззаконните мъже, които го бяха съветвали да иде в тая страна, и мнозина от тях умъртви, и реши да се върне в земята си.

<br><b>[9:70]</b>&nbsp; Като узна това, Ионатан прати при него старейшини, за да свържат с него мир, и да им върне пленените.

<br><b>[9:71]</b>&nbsp; Той прие това, направи според думите му и се закле да му не причинява никакво зло през целия си живот,

<br><b>[9:72]</b>&nbsp; и върна му пленниците, които по-преди бе пленил в Иудейската земя, върна се в своята земя и не дохожда вече в техните предели.

<br><b>[9:73]</b>&nbsp; И утихна мечът в Израиля; Ионатан се засели в Махмас и почна да съди народа, като изтреби нечестивите измежду Израиля.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
10
</font> </b></td> </tr> </table></center>
<br><b>[10:1]</b>&nbsp; В сто и шейсетата година излезе Александър, син на Антиоха Епифана, и завладя Птолемаида: приеха го, и той се възцари там.

<br><b>[10:2]</b>&nbsp; Когато чу туй цар Димитрий, събра доста многобройна войска и излезе против него да се бие.

<br><b>[10:3]</b>&nbsp; Димитрий прати по Ионатана писма с миролюбно предложение, като че искаше да го възвеличае,

<br><b>[10:4]</b>&nbsp; защото си казваше: "да изпреварим да свържем с него мир, преди той да свърже с Александра против нас:

<br><b>[10:5]</b>&nbsp; тогава той ще си спомни всичкото зло, което ние направихме нему и на братята му и на народа му".

<br><b>[10:6]</b>&nbsp; И той му даде власт да събира войска и да приготви оръжие, за да бъде негов съюзник, като заповяда да му върнат заложниците, които се намираха в крепостта.

<br><b>[10:7]</b>&nbsp; Ионатан дойде в Иерусалим и прочете гласно писмата пред целия народ и пред ония, що бяха в крепостта;

<br><b>[10:8]</b>&nbsp; и много се уплашиха всички, когато чуха, че царят му дал власт да събира войска;

<br><b>[10:9]</b>&nbsp; а тия, що бяха в крепостта, дадоха на Ионатана заложниците, и той ги върна на родителите им.

<br><b>[10:10]</b>&nbsp; Ионатан живееше в Иерусалим и почна да строи и да възобновява града,

<br><b>[10:11]</b>&nbsp; като каза на работниците да градят стените, и планина Сион наоколо да укрепят с четвъртити камъни; и направиха тъй.

<br><b>[10:12]</b>&nbsp; Тогава другоплеменниците, що бяха в крепостите, построени от Вакхида, избягаха:

<br><b>[10:13]</b>&nbsp; всеки остави мястото си и отиде в своята земя.

<br><b>[10:14]</b>&nbsp; Само във Ветсура останаха някои от ония, които се отказаха от закона и заповедите, защото туй място им служеше за убежище.

<br><b>[10:15]</b>&nbsp; И чу цар Александър за ония обещания, които Димитрий прати на Ионатана, и разказаха му за войните и за храбрите подвизи, които извърши Ионатан и братята му, и за мъчнотиите, що те изтеглиха.

<br><b>[10:16]</b>&nbsp; Тогава той каза: "ще намерим ли още такъв мъж, като тогова? Нека го направим наш приятел и съюзник".

<br><b>[10:17]</b>&nbsp; И написа и му прати писмо с тия думи:

<br><b>[10:18]</b>&nbsp; "цар Александър до брата Ионатана - поздрав.

<br><b>[10:19]</b>&nbsp; Чухме за тебе, че ти си мъж, як по сила и достоен да бъдеш наш приятел.

<br><b>[10:20]</b>&nbsp; Туряме те, прочее, сега първосвещеник на твоя народ; ти ще се наричаш приятел на царя (той му прати порфира и златна корона), ще държиш наша страна и ще пазиш приятелство с нас".

<br><b>[10:21]</b>&nbsp; Ионатан облече свещената одежда в седмия месец на сто и шейсетата година в празник Шатри, събра войска и приготви много оръжия.

<br><b>[10:22]</b>&nbsp; Чу това Димитрий, огорчи се и каза:

<br><b>[10:23]</b>&nbsp; "какво направихме ние, та Александър ни изпревари и свърза приятелство с иудеите, за да има поддръжка?

<br><b>[10:24]</b>&nbsp; Ще им напиша думи за поздрав, хвала и обещания, за да бъдат мен на помощ".

<br><b>[10:25]</b>&nbsp; И прати им писмо с такива думи: "цар Димитрий до иудейския народ - поздрав.

<br><b>[10:26]</b>&nbsp; Чувахме и се радвахме, че спазвате нашите договори, оставате в приятелство с нас и не се прилепяте до нашите врагове.

<br><b>[10:27]</b>&nbsp; Следвайте и сега да спазвате вярност към нас, и ние ще ви отплатим с добро за това, що правите за нас:

<br><b>[10:28]</b>&nbsp; ще ви направим много отстъпки и ще ви дадем дарове.

<br><b>[10:29]</b>&nbsp; А сега освобождавам всички иудеи от данъци и мито на солта и отменявам венците;

<br><b>[10:30]</b>&nbsp; и третата част от семената и половината част от дървесните плодове, която принадлежи на мене, отсега и занапред се отказвам да взимам от Иудейската земя и от трите области, присъединени към нея от Самария и от Галилея, от днешен ден и за вечни времена.

<br><b>[10:31]</b>&nbsp; И Иерусалим да бъде свещен и свободен, както и пределите му, десятъкът и приходите му.

<br><b>[10:32]</b>&nbsp; Отказвам се и от властта над иерусалимската крепост и давам право на първосвещеника да тури в нея люде, които той сам избере, за да я пазят;

<br><b>[10:33]</b>&nbsp; и всички иудеи, взети в плен из Иудейската земя, отпускам на свобода даром в цялото мое царство: нека всички бъдат освободени от тегобите за себе си и за добитъка си.

<br><b>[10:34]</b>&nbsp; Всички празници, съботи и новомесечия, и установените дни - три дена пред празника и три дена след празника - всички тия дни нека бъдат дни за облекчение и свобода на всички иудеи, които се намират в моето царство.

<br><b>[10:35]</b>&nbsp; Никой да няма право да притеснява и отегчава кого и да е от тях в никоя работа.

<br><b>[10:36]</b>&nbsp; И нека иудеи се записват в царските войски до трийсет хиляди души, и ще им се плаща наравно с всички царски войски.

<br><b>[10:37]</b>&nbsp; И от тях да бъдат туряни началници над големите царски крепости; от тях също да бъдат туряни и над делата на царството, които изискват вярност; техните пристойници и началници да бъдат също от тях и нека те живеят според своите закони, както е заповядал царят в Иудейската земя.

<br><b>[10:38]</b>&nbsp; И трите области, присъединени към Иудея от Самарийската страна, нека си останат присъединени към Иудея, та да им бъдат и да се считат за една и да не подлежат под друга власт, освен под властта на първосвещеника.

<br><b>[10:39]</b>&nbsp; Птолемаида с окръга й подарявам на светилището в Иерусалим за издръжки, потребни на светилището;

<br><b>[10:40]</b>&nbsp; аз пък давам ежегодно петнайсет хиляди сикли сребро от приходите на моите царски имоти.

<br><b>[10:41]</b>&nbsp; И всичко останало, което не са предали управителите на съкровището в миналите години, отсега ще дават за работи на храма.

<br><b>[10:42]</b>&nbsp; Освен това и петте хиляди сикли сребро, които се взимаха от приходите на светилището, от годишните сборове, и те се отстъпват като принадлежащи на служещите свещеници.

<br><b>[10:43]</b>&nbsp; И всички, които побягнат в иерусалимския храм и в цялата му черта поради дължими царски повинности и всякакви други, нека бъдат свободни заедно с всичко, що им принадлежи в моето царство.

<br><b>[10:44]</b>&nbsp; За построяване и възобновяване на светилището разноските ще бъдат давани от царските берии.

<br><b>[10:45]</b>&nbsp; И за построяване стените на Иерусалим и укреплението им наоколо - разноските ще бъдат давани от царските приходи, а също и за построяване други стени в Иудея".

<br><b>[10:46]</b>&nbsp; Ионатан и народът, като изслушаха тия думи, не ги повярваха и не ги приеха, защото си спомниха ония големи беди, които Димитрий бе нанесъл на израилтяните, като ги жестоко бе измъчил,

<br><b>[10:47]</b>&nbsp; и предпочетоха съюза с Александра, защото той пръв им направи миролюбни предложения, - и му помагаха във войните през всички дни.

<br><b>[10:48]</b>&nbsp; Цар Александър събра голяма войска и се опълчи против Димитрия.

<br><b>[10:49]</b>&nbsp; И влязоха двамата царе в сражение, и войската на Димитрия удари на бяг; Александър я гони и надви;

<br><b>[10:50]</b>&nbsp; той твърде настойчиво продължи битката до заник-слънце, - и падна Димитрий в тоя ден.

<br><b>[10:51]</b>&nbsp; След това Александър прати пратеници при Птоломея, египетски цар, с такива думи:

<br><b>[10:52]</b>&nbsp; "аз се върнах в земята на моето царство и седнах на престола на моите бащи, взех върховната власт, съкруших Димитрия и завладях нашата страна.

<br><b>[10:53]</b>&nbsp; Аз влязох с него в сражение, разбихме него и войската му и седнахме на престола на неговото царство.

<br><b>[10:54]</b>&nbsp; Прочее, да свържем сега приятелство между нас, и дай ми дъщеря си за жена, и да ти стана зет и ще дам на тебе и ней дарове, достойни за тебе".

<br><b>[10:55]</b>&nbsp; И отговори Птоломей тъй: "щастлив е денят, в който ти се върна в земята на твоите бащи и седна на престола на царството им.

<br><b>[10:56]</b>&nbsp; Сега ще изпълня за тебе това, що ми писа, само дойди при мене в Птолемаида, да се видим един с друг, и ще се сродя с тебе, както рече".

<br><b>[10:57]</b>&nbsp; И тръгна Птоломей от Египет, сам и Клеопатра, дъщеря му, и дойдоха в Птолемаида в сто шейсет и втората година.

<br><b>[10:58]</b>&nbsp; Цар Александър го посрещна, и той му даде Клеопатра, дъщеря си, и направи сватбата й в Птолемаида с голям блясък, както прилича на царе.

<br><b>[10:59]</b>&nbsp; Цар Александър писа също на Ионатана, за да излезе да го посрещне.

<br><b>[10:60]</b>&nbsp; Ионатан отиде в Птолемаида с разкош, представи се на двамата царе и надари със сребро и злато и много дарове тях и приближените им, и спечели благоволението им.

<br><b>[10:61]</b>&nbsp; Тогава се събраха против него мъже зловредни, мъже беззаконни изсред Израиля, за да го оклеветят; но царят не обърна внимание на тях.

<br><b>[10:62]</b>&nbsp; И заповяда царят да съблекат на Ионатана дрехите и да го облекат в порфира, - и тъй направиха.

<br><b>[10:63]</b>&nbsp; След това царят го тури при себе си и каза на своите управители: "излезте с него всред града и разгласете, щото никой да не смее да го клевети в нищо и никой да го не тревожи с никаква работа".

<br><b>[10:64]</b>&nbsp; Когато клеветниците видяха славата му, как той биде провъзгласяван и как биде облечен в порфира, всички се разбягаха.

<br><b>[10:65]</b>&nbsp; Тъй го прослави царят и го вписа в числото на първите приятели, като го назначи военачалник и областен управител.

<br><b>[10:66]</b>&nbsp; И върна се Ионатан в Иерусалим с мир и радост.

<br><b>[10:67]</b>&nbsp; Но в сто шейсет и петата година дойде от Крит Димитрий, син на Димитрия, в земята на бащите си.

<br><b>[10:68]</b>&nbsp; Като чу това, цар Александър твърде се огорчи и се върна в Антиохия.

<br><b>[10:69]</b>&nbsp; И тури Димитрий за военачалник Аполония, управител на Келе-Сирия; тоя събра голяма войска, разположи стана си при Иамния и прати, та казаха на първосвещеник Ионатана:

<br><b>[10:70]</b>&nbsp; "само ти един се превъзнасяш над нас, а пък аз се изложих на присмех и срам чрез тебе. Защо ни противостоиш в планините?

<br><b>[10:71]</b>&nbsp; Ако се надяваш на твоите военни сили, слез при нас в равнината, и там ще си премерим силите, защото с мене е войската на градовете.

<br><b>[10:72]</b>&nbsp; Попитай и узнай, кой съм аз и другите, които ми помагат, и ще ти кажат: не е възможно да устоите пред нашето лице, защото дваж бидоха прогонвани в своята земя твоите бащи.

<br><b>[10:73]</b>&nbsp; И сега против такава конница и такава войска ти не можеш устоя в равнината, дето няма ни камъни, ни теснини, ни място за убежище".

<br><b>[10:74]</b>&nbsp; Когато Ионатан изслуша тия Аполониеви думи, ободри се духом, избра десет хиляди мъже, излезе из Иерусалим, а брат му Симон се присъедини към него, за да му помага.

<br><b>[10:75]</b>&nbsp; И разположи стан при Иопия; но не можеха да влязат в града, защото в Иопия беше Аполониевата стража; и те почнаха да воюват против нея.

<br><b>[10:76]</b>&nbsp; Тогава уплашените жители му отвориха града, и Ионатан завладя Иопия.

<br><b>[10:77]</b>&nbsp; Като чу туй, Аполоний взе три хиляди конника и голяма войска, па потегли за Азот, като да искаше да мине през него, а между туй дойде в равнината, защото имаше голяма конница и се надяваше на нея.

<br><b>[10:78]</b>&nbsp; Ионатан пък вървя след него до Азот, и удариха се войските.

<br><b>[10:79]</b>&nbsp; В туй време Аполоний тури хиляда ездачи в скришно място зад тях;

<br><b>[10:80]</b>&nbsp; но Ионатан узна, че зад него има засада. И обиколиха войската му и хвърляха в народа стрели от сутринта до вечерта;

<br><b>[10:81]</b>&nbsp; народът пък стоеше, както бе заповядал Ионатан; най-после ездачите се умориха.

<br><b>[10:82]</b>&nbsp; Тогава Симон поведе войската си и нападна отряда, защото конниците изнемощяха; те бяха разбити от него и удариха на бяг.

<br><b>[10:83]</b>&nbsp; Конниците се разпръснаха по равнината и избягаха в Азот, като влязоха в Бетдагон, тяхно капище, за да се спасят.

<br><b>[10:84]</b>&nbsp; Но Ионатан изгори Азот и околните градове; той взе плячката им и изгори с огън капището на Дагона заедно с избягалите в него.

<br><b>[10:85]</b>&nbsp; Убити от меч и изгорени имаше до осем хиляди мъже.

<br><b>[10:86]</b>&nbsp; Оттам тръгна Ионатан и разположи стан срещу Аскалон; но жителите на града го посрещнаха в голяма почест.

<br><b>[10:87]</b>&nbsp; И върна се Ионатан с всички, които бяха при него в Иерусалим, с много плячка.

<br><b>[10:88]</b>&nbsp; Когато цар Александър чу за тия събития, изново почете Ионатана,

<br><b>[10:89]</b>&nbsp; като му прати златна тока, каквато според обичая се даваше на царските роднини, и му подари да владее наследствено Акарон и цялата му област.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
11
</font> </b></td> </tr> </table></center>
<br><b>[11:1]</b>&nbsp; Между това египетският цар, като събра войска многобройна като пясъка на морския бряг, и много кораби, домогваше се да завладее с хитрост Александровото царство и да го присъедини към своето царство.

<br><b>[11:2]</b>&nbsp; Той дойде в Сирия с миролюбиви речи, и жителите му отваряха градовете и го посрещаха, понеже цар Александър бе заповядал да го посрещат, защото му беше тъст.

<br><b>[11:3]</b>&nbsp; Когато пък Птоломей влизаше в градовете, във всеки град оставяше войска за стража.

<br><b>[11:4]</b>&nbsp; Когато се приближи до Азот, показаха му изгореното капище на Дагона, Азот и околните разрушени градове, също и телата на убитите и на изгорените в битката, защото ги бяха натрупали на купове по пътя му,

<br><b>[11:5]</b>&nbsp; също разказаха на царя всичко, което Ионатан бе направил, като се оплакваха от него; но царят премълча.

<br><b>[11:6]</b>&nbsp; Тогава Ионатан излезе и посрещна с почит царя в Иопия: поздравиха се един друг и пренощуваха там.

<br><b>[11:7]</b>&nbsp; Ионатан изпроводи царя до реката, която се нарича Елевтера, и после се върна в Иерусалим.

<br><b>[11:8]</b>&nbsp; Цар Птоломей пък завладя градовете по морския бряг до приморска Селевкия и кроеше лоши планове против Александра.

<br><b>[11:9]</b>&nbsp; И прати пратеници при цар Димитрия да кажат: "дойди тук да свържем помежду си съюз, и аз ще ти дам дъщеря си, която Александър има, и ти ще царуваш в царството на твоя баща.

<br><b>[11:10]</b>&nbsp; Аз се кая, задето му дадох дъщеря си, защото той иска да ме убие".

<br><b>[11:11]</b>&nbsp; Тъй го клеветеше, защото сам се домогваше до неговото царство.

<br><b>[11:12]</b>&nbsp; И, като отне от него дъщеря си, даде я на Димитрия и стана чужд за Александра, - и появи се враждата им.

<br><b>[11:13]</b>&nbsp; И влезе Птоломей в Антиохия и тури на главата си две корони - на Азия и на Египет.

<br><b>[11:14]</b>&nbsp; В това време цар Александър се намираше в Киликия, защото жителите на тия места въставаха против него.

<br><b>[11:15]</b>&nbsp; Като чу това, Александър отиде да воюва против него; тогава Птоломей изведе войската си, посрещна го с голяма сила и го обърна на бяг.

<br><b>[11:16]</b>&nbsp; И бяга Александър в Арабия, за да се скрие там; цар Птоломей пък се въздигна.

<br><b>[11:17]</b>&nbsp; Завдиил, арабиец, отсече главата на Александра и я прати на Птоломея.

<br><b>[11:18]</b>&nbsp; А цар Птоломей умря на третия ден, и жителите в крепостите изтребиха останалите негови войски в крепостите.

<br><b>[11:19]</b>&nbsp; И възцари се Димитрий в сто шейсет и седмата година.

<br><b>[11:20]</b>&nbsp; В ония дни Ионатан събра иудеите, за да завладеят иерусалимската крепост, и постави пред нея много машини.

<br><b>[11:21]</b>&nbsp; Но някои, които ненавиждаха своя народ, отстъпници от закона, отидоха при царя и обадиха, че Ионатан обсажда крепостта.

<br><b>[11:22]</b>&nbsp; Когато той чу това, разгневи се, бързо се приготви и тръгна за Птолемаида, като писа на Ионатана да не обсажда крепостта, а колкото е възможно по-скоро да иде да го посрещне в Птолемаида, за да се разговорят.

<br><b>[11:23]</b>&nbsp; Но Ионатан, като изслуша това, заповяда да се продължава обсадата и, след като избра някои от израилските старейшини и от свещениците, реши да се изложи на опасност.

<br><b>[11:24]</b>&nbsp; Взе сребро и злато, дрехи и много други дарове, та отиде при царя в Птолемаида и спечели благоволението му.

<br><b>[11:25]</b>&nbsp; И макар някои отстъпници от тоя народ да го клеветеха,

<br><b>[11:26]</b>&nbsp; царят постъпи с него тъй, както постъпиха с него предшествениците му, и го въздигна пред всички свои приятели,

<br><b>[11:27]</b>&nbsp; като утвърди за него първосвещенството и други почетни отличия, каквито той имаше по-преди, и го направи един от първите свои приятели.

<br><b>[11:28]</b>&nbsp; Ионатан помоли царя да освободи от данъци Иудея, трите области и Самария и му обеща триста таланта.

<br><b>[11:29]</b>&nbsp; Царът се съгласи и за всичко това написа на Ионатана писмо с такова съдържание:

<br><b>[11:30]</b>&nbsp; "Цар Димитрий до брат Ионатана и до иудейския народ - поздрав.

<br><b>[11:31]</b>&nbsp; Препис от писмото, което ние писахме за вас до Ластена, нашия сродник, пращаме и вам, за да знаете.

<br><b>[11:32]</b>&nbsp; Цар Димитрий до баща си Ластена - поздрав.

<br><b>[11:33]</b>&nbsp; На иудейския народ - наши приятели, които вярно изпълняват своите към нас задължения, благоразсъдихме да окажем благодеяние за тяхното към нас добро разположение.

<br><b>[11:34]</b>&nbsp; Прочее, ние им утвърдяваме както пределите на Иудея, тъй и трите области: Аферема, Лида и Раматем, които са присъединени към Иудея от Самария. За всички ония, които принасят жертви в Иерусалим, отменяваме царското право, което по-преди царят ежегодно получаваше от произведенията на земята им и от плодовете на дървесата;

<br><b>[11:35]</b>&nbsp; и всичко друго, що принадлежи нам от десятъка и от данъците, приходите от солените езера и данъка за венците, който нам принадлежи - отсега всичко напълно им отстъпяме.

<br><b>[11:36]</b>&nbsp; И от това нищо не ще бъде отменено отсега и завинаги.

<br><b>[11:37]</b>&nbsp; И тъй, потрудете се да направите препис от това, и нека бъде предаден на Ионатана и да се положи в светата планина на известно място".

<br><b>[11:38]</b>&nbsp; Като видя цар Димитрий, че земята се умири пред него, и нищо не му се противи, разпусна всичките си войски, всекиго в своето място, освен чуждоземните войски, които той бе наел от островите на чуждите народи, поради което всички войски на бащите му го мразеха.

<br><b>[11:39]</b>&nbsp; Трифон, един от предишните привърженици на Александра, като видя, че всички войски роптаят против Димитрия, отиде при Емалкуя Арабиеца, който бе възпитавал Антиоха, малолетния Александров син,

<br><b>[11:40]</b>&nbsp; и настояваше да му го даде, за да го направи цар вместо баща му; той му разказа за всичко, което извърши Димитрий, и за враждебността, която имат към него войските му, и преседя там много дни.

<br><b>[11:41]</b>&nbsp; Тогава Ионатан прати до цар Димитрия, да изведе оставените от него в иерусалимската крепост и в укрепленията, защото те нападаха Израиля.

<br><b>[11:42]</b>&nbsp; Димитрий прати да кажат на Ионатана: "не само това ще направя за тебе и за твоя народ, но и ще почета тебе и твоя народ с голяма чест, щом ми се представи благоприятно време.

<br><b>[11:43]</b>&nbsp; Сега пък ти справедливо ще постъпиш, ако ми пратиш помощ в люде за войната, защото се отметнаха от мене всички мои войски".

<br><b>[11:44]</b>&nbsp; И прати му Ионатан в Антиохия три хиляди храбри мъже; те дойдоха при царя, и се зарадва царят за тяхното дохождане.

<br><b>[11:45]</b>&nbsp; А гражданите се събраха всред града до сто и двайсет хиляди души и искаха да убият царя.

<br><b>[11:46]</b>&nbsp; Но царят побягна в двореца, а гражданите завзеха всички улици в града, и почнаха да го обсаждат.

<br><b>[11:47]</b>&nbsp; Тогава царят повика на помощ иудеите, и всички те начаса се събраха при него и веднага се пръснаха из града, като умъртвиха в оня ден в града до сто хиляди

<br><b>[11:48]</b>&nbsp; и запалиха града; те взеха в оня ден много плячка и спасиха царя.

<br><b>[11:49]</b>&nbsp; И видяха гражданите, че иудеите завладяха града, както искаха, отпаднаха духом и почнаха да викат към царя, да го молят и казват:

<br><b>[11:50]</b>&nbsp; "прости ни, и нека престанат иудеите да нападат нас и града".

<br><b>[11:51]</b>&nbsp; Така те сложиха оръжие и свързаха мир. А иудеите се прославиха пред царя и пред всички в царството му и се върнаха в Иерусалим с голяма плячка.

<br><b>[11:52]</b>&nbsp; И седна цар Димитрий на престола на своето царство, и се умири земята пред него.

<br><b>[11:53]</b>&nbsp; Но той излъга във всичко, което обеща, и изневери на Ионатана; не отплати за стореното му добро и много го оскърби.

<br><b>[11:54]</b>&nbsp; След това Трифон се върна, и с него - Антиох, още доста млад; Антиох се възцари и възложи на себе си корона.

<br><b>[11:55]</b>&nbsp; Тогава се събраха при него всички войски, които Димитрий разпусна, и почнаха да воюват с него; той удари на бяг и биде победен.

<br><b>[11:56]</b>&nbsp; А Трифон взе слоновете и завладя Антиохия.

<br><b>[11:57]</b>&nbsp; Младият Антиох писа на Ионатана, като казваше: "предоставям ти първосвещенството и те турям над четирите области, и ти ще бъдеш в числото на царските приятели".

<br><b>[11:58]</b>&nbsp; И прати му златни съдове и покъщнина, даде му право да пие из златни съдове и да носи порфира и златна тока,

<br><b>[11:59]</b>&nbsp; а брата му Симона тури военачалник на земите от Тирската област до пределите на Египет.

<br><b>[11:60]</b>&nbsp; Ионатан излезе в поход и минаваше по оттатъшната страна на реката (Иордан) и по градовете; при него се събраха на помощ всички сирийски войски; той дойде в Аскалон, и жителите на града го посрещнаха с чест.

<br><b>[11:61]</b>&nbsp; Оттам отиде той в Газа, но жителите на Газа се затвориха. Той обсади града, изгори с огън предградията му и ги опустоши.

<br><b>[11:62]</b>&nbsp; Тогава жителите на Газа помолиха Ионатана, и той се придобри с тях, само че взе заложници синовете на техните началници и ги изпрати в Иерусалим; след това премина страната до Дамаск.

<br><b>[11:63]</b>&nbsp; Ионатан чу, че в Кадис, в Галилея, дошли военачалниците на Димитрия с многобройна войска, за да изпъдят него от страната,

<br><b>[11:64]</b>&nbsp; и отиде насреща им, а брата си Симона остави в страната.

<br><b>[11:65]</b>&nbsp; Симон разположи стана си при Ветсура, обсажда я много дни и я затвори.

<br><b>[11:66]</b>&nbsp; Обсадените го молиха за мир, и той се съгласи, но ги изгони оттам, завладя града и тури в него стража.

<br><b>[11:67]</b>&nbsp; А Ионатан и войската му разположиха стан при Генисаретските води и рано сутринта дойдоха в равнина Насор.

<br><b>[11:68]</b>&nbsp; И ето, войската на другоплеменниците се срещна с него на равнината, като бе оставила срещу него засада в планините, сама пък отиваше към него от противоположната страна.

<br><b>[11:69]</b>&nbsp; И излязоха из местата си ония, що бяха в засадата, и почнаха да се сражават; тогава всички, що бяха с Ионатана, удариха на бяг,

<br><b>[11:70]</b>&nbsp; и ни един от тях не остана, освен Мататий, Авесаломов син, и Иуда, Халфиев син, - началници на военните отреди.

<br><b>[11:71]</b>&nbsp; Ионатан раздра дрехите си, посипа с пръст главата си и се моли.

<br><b>[11:72]</b>&nbsp; След това се върна да се сражава с тях и ги разби, и те бягаха.

<br><b>[11:73]</b>&nbsp; Тогава ония, които бяха побягнали от него, като видяха това, върнаха се и заедно с него ги преследваха до Кадис, до самия им стан, и там се спряха.

<br><b>[11:74]</b>&nbsp; В оня ден от другоплеменниците паднаха до три хиляди мъже; Ионатан се върна в Иерусалим.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
12
</font> </b></td> </tr> </table></center>
<br><b>[12:1]</b>&nbsp; Като видя Ионатан, че времето му благоприятствува, избра мъже и ги прати в Рим да възобновят и закрепят приятелството с римляните;

<br><b>[12:2]</b>&nbsp; и до спартанците и в други места прати писма за същото.

<br><b>[12:3]</b>&nbsp; Дойдоха ония в Рим, влязоха в съвета и казаха: "първосвещеник Ионатан и иудейският народ ни прати да възобновим приятелството с вас и съюза, както преди".

<br><b>[12:4]</b>&nbsp; И дадоха им писма до местните началници, щото те да ги изпроводят до Иудейската земя с мир.

<br><b>[12:5]</b>&nbsp; Ето препис от писмото, което Ионатан писа до спартанците:

<br><b>[12:6]</b>&nbsp; "първосвещеник Ионатан и народните старейшини и свещениците и останалият народ иудейски до братята спартанци - поздрав.

<br><b>[12:7]</b>&nbsp; Преди много време още Дарий (Арей), който царува у вас, беше пратил писма до първосвещеник Ония, че вие сте наши братя, както показва преписът.

<br><b>[12:8]</b>&nbsp; Ония прие с чест пратения мъж и получи писмата, в които ясно се говореше за съюз и за приятелство.

<br><b>[12:9]</b>&nbsp; Ние пък, макар да нямаме нужда от тях, като имаме за утешение свещените книги, които са в нашите ръце, -

<br><b>[12:10]</b>&nbsp; решихме да пратим до вас, за да възобновим братство и приятелство и да не се делим от вас, защото много време се измина, откак вие пращахте до нас.

<br><b>[12:11]</b>&nbsp; Ние непрестанно във всяко време както в празници, тъй и в другите установени дни - си спомняме за вас при нашите жертвоприношения и молитви, както трябва и е прилично да си спомняме за братя.

<br><b>[12:12]</b>&nbsp; Ние се радваме за вашата слава;

<br><b>[12:13]</b>&nbsp; нас пък обикалят много беди и чести войни, защото воюваха против нас околните царе.

<br><b>[12:14]</b>&nbsp; Но ние не искахме да безпокоим вас и другите съюзници и наши приятели в тия войни,

<br><b>[12:15]</b>&nbsp; защото имаме небесна помощ, която ни помага; ние се избавихме от нашите врагове, и нашите врагове са усмирени.

<br><b>[12:16]</b>&nbsp; Сега избрахме Нуминия, Антиохов син, и Антипатра, Иасонов син, и ги пратихме при римляните, за да възобновим с тях приятелството и предишния съюз.

<br><b>[12:17]</b>&nbsp; Поръчахме им да дойдат и при вас, да ви поздравят и да ви връчат писма от нас, та да се възобнови и с вас нашето братство.

<br><b>[12:18]</b>&nbsp; И вие добре ще направите да ни отговорите на тях".

<br><b>[12:19]</b>&nbsp; Ето и препис от писмата, които прати Дарий (Арей):

<br><b>[12:20]</b>&nbsp; "Спартанският цар до първосвещеник Ония - поздрав.

<br><b>[12:21]</b>&nbsp; Намери се в писанието за спартанците и за иудеите, че те са братя и са от Авраамовия род.

<br><b>[12:22]</b>&nbsp; Сега, след като узнахме това, вие добре ще сторите да ни пишете за вашето благосъстояние.

<br><b>[12:23]</b>&nbsp; Ние пък ви известяваме: вашият добитък и вашият имот са наши, а което ние имаме, то е ваше. И заповядахме да се извести вам това".

<br><b>[12:24]</b>&nbsp; Ионатан чу, че военачалниците на Димитрия се върнали да воюват против него с по-голяма войска, отколкото преди,

<br><b>[12:25]</b>&nbsp; и излезе от Иерусалим, срещна ги в Аматитската страна и не им даде време да влязат в неговата страна.

<br><b>[12:26]</b>&nbsp; Той прати в стана им съгледвачи, които се върнаха и му известиха, че се готвят да нападнат връз тях тая нощ.

<br><b>[12:27]</b>&nbsp; Затуй, щом зайде слънце, Ионатан заповяда на своите да бодърствуват, да бъдат въоръжени и да се готвят за сражение цяла нощ; и постави около стана предна стража.

<br><b>[12:28]</b>&nbsp; Неприятелите чуха, че Ионатан със своите се е приготвил за сражение, уплашиха се и се ужасиха в сърцето си и, като запалиха огньове в стана си, избягаха.

<br><b>[12:29]</b>&nbsp; Ионатан пък и тия, що бяха с него, не узнаха това до сутринта, защото виждаха, че горят огньове.

<br><b>[12:30]</b>&nbsp; И се спусна Ионатан след тях, но не ги настигна, защото бяха вече минали река Елевтера.

<br><b>[12:31]</b>&nbsp; Тогава Ионатан се обърна против арабите, наричани заведеи, разби ги и взе плячката им.

<br><b>[12:32]</b>&nbsp; После се върна, дойде в Дамаск и премина по цялата оная страна.

<br><b>[12:33]</b>&nbsp; А Симон излезе и премина до Аскалон и до близките крепости; след това се върна в Иопия и я завладя,

<br><b>[12:34]</b>&nbsp; защото чу, че (иопяните) искат да предадат крепостта на войските на Димитрия, - и тури там стража, за да я пази.

<br><b>[12:35]</b>&nbsp; Ионатан се върна и свика най-старите от народа и се съветва с тях, за да построят крепости в Иудея,

<br><b>[12:36]</b>&nbsp; да издигнат иерусалимските стени и да построят висока преграда между крепостта и града, за да я отделя от града - тъй че крепостта да бъде отделно, и да няма в нея ни купуване, ни продаване.

<br><b>[12:37]</b>&nbsp; Когато се събраха да строят града, част от стената при потока на изток се срути; и поправиха срутената част, която се нарича Хафената.

<br><b>[12:38]</b>&nbsp; А Симон построи Адида в Сефила и укрепи портите и ключалките.

<br><b>[12:39]</b>&nbsp; В туй време Трифон се домогваше да стане цар на Азия, да тури на себе си корона и да дигне ръка против цар Антиоха,

<br><b>[12:40]</b>&nbsp; но се страхуваше да не би да му попречи Ионатан и да му отвори война; затова диреше случай да хване и убие Ионатана и, като се дигна, отиде във Ветсан.

<br><b>[12:41]</b>&nbsp; Ионатан излезе срещу му с четирийсет хиляди отбор мъже, готови за бой, и дойде във Ветсан.

<br><b>[12:42]</b>&nbsp; Когато Трифон видя, че Ионатан иде с многобройна войска, побоя се да дигне връз него ръка,

<br><b>[12:43]</b>&nbsp; и прие го с чест и го представи на всичките си приятели, даде му подаръци и заповяда на войските си да му се покоряват като на самия него.

<br><b>[12:44]</b>&nbsp; После каза на Ионатана: "защо отрудняваш целия тоя народ, когато не ни предстои война?

<br><b>[12:45]</b>&nbsp; Прочее, разпусни ги сега по домовете им, а за себе избери малко мъже, които да бъдат с тебе, та да идем заедно в Птолемаида; аз ще ти предам нея и другите крепости, останалите войски и всички бирници, и после ще се върна, защото за туй аз дойдох тук".

<br><b>[12:46]</b>&nbsp; Ионатан му повярва и направи тъй, както му оня рече, и разпусна войските, които си отидоха в Иудейската земя;

<br><b>[12:47]</b>&nbsp; със себе си пък остави три хиляди мъже, от които две хиляди остави в Галилея, а хилядата тръгнаха с него.

<br><b>[12:48]</b>&nbsp; Но щом влезе Ионатан в Птолемаида, птолемаидчани затвориха портите и го хванаха, и всички, които бяха влезли с него, убиха с меч.

<br><b>[12:49]</b>&nbsp; Тогава Трифон прати войска и конница в Галилея и на голямата равнина, за да изтребят всички, които бяха с Ионатана.

<br><b>[12:50]</b>&nbsp; Но ония, като чуха, че Ионатан е хванат и погина заедно с тия, що бяха с него, ободриха се един друг и излязоха в гъст строй, готови да се бият.

<br><b>[12:51]</b>&nbsp; Преследващите, като видяха, че работата се касае до живота им, върнаха се назад,

<br><b>[12:52]</b>&nbsp; а ония всички благополучно пристигнаха в Иудейската земя; оплакваха Ионатана, както и тия, що бяха с него, и бяха под голям страх: цял Израил горко плака.

<br><b>[12:53]</b>&nbsp; Тогава всички околни народи искаха да ги изтребят, защото говореха: "сега те нямат началник и поборник; нека сега воюваме против тях и да изтребим измежду людете тяхната памет".


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
13
</font> </b></td> </tr> </table></center>
<br><b>[13:1]</b>&nbsp; Като чу Симон, че Трифон събрал голяма войска, за да иде в Иудейската земя и да я разори,

<br><b>[13:2]</b>&nbsp; и видя, че народът е в страх и трепет, влезе в Иерусалим и събра народа,

<br><b>[13:3]</b>&nbsp; ободряваше ги и казваше им: "сами знаете, колко аз, братята ми и домът на баща ми направихме заради тия закони и светини, знаете войните и угнетенията, които ние изпитахме.

<br><b>[13:4]</b>&nbsp; Затова и погинаха за Израиля всички мои братя, и останах аз сам.

<br><b>[13:5]</b>&nbsp; И сега, не дай Бог да почна да щадя живота си през всичкото време на угнетението, защото аз не съм по-добър от моите братя.

<br><b>[13:6]</b>&nbsp; Но ще отмъщавам за моя народ и за светилището, за нашите жени и деца, защото всички народи от вражда против нас се съединиха, за да ни изтребят".

<br><b>[13:7]</b>&nbsp; И разпали се духът на народа, щом чу тия думи;

<br><b>[13:8]</b>&nbsp; и отговориха с висок глас, като казаха: "ти си наш вожд вместо Иуда и Ионатана, твоя брат.

<br><b>[13:9]</b>&nbsp; Води нашата война, и каквото ни кажеш, всичко ще направим".

<br><b>[13:10]</b>&nbsp; Тогава той събра всички годни за бой мъже, побърза да довърши стените на Иерусалим и от всички страни го укрепи.

<br><b>[13:11]</b>&nbsp; После прати в Иопия Ионатана, Авесаломовия син, и с него доста войска, и той изгони ония, що бяха в нея, и остана там.

<br><b>[13:12]</b>&nbsp; Между това Трифон се вдигна от Птолемаида с многобройна войска, за да влезе в Иудейската земя; с него беше и Ионатан под стража.

<br><b>[13:13]</b>&nbsp; Симон пък разположи стан при Адида срещу равнината.

<br><b>[13:14]</b>&nbsp; Когато Трифон узна, че Симон завзел мястото на брата си Ионатана, и мислел да встъпи в сражение с него, прати до него пратеници да му кажат:

<br><b>[13:15]</b>&nbsp; "за среброто, с което брат ти Ионатан задлъжня на царската хазна поради нуждите, що той имаше, ние го задържахме.

<br><b>[13:16]</b>&nbsp; Прати, прочее, сега сто таланта сребро и за заложници двама негови сина, та, като го пусна, да се не отметне той от нас, - и ние ще го пуснем".

<br><b>[13:17]</b>&nbsp; Симон разбираше, че те говорят с него коварно, но прати среброто и децата, за да не си навлече голяма омраза от народа,

<br><b>[13:18]</b>&nbsp; който би казал: "заради това, дето не пратих среброто и децата, Ионатан загина".

<br><b>[13:19]</b>&nbsp; И тъй, той прати децата и сто таланта; но Трифон излъга и не пусна Ионатана.

<br><b>[13:20]</b>&nbsp; След това Трифон тръгна, за да влезе в страната и да я разори, и отиде по околен път против Адара. Но Симон и войската му вървяха след него навред, където той и да отиваше.

<br><b>[13:21]</b>&nbsp; А ония, които бяха в крепостта, пратиха до Трифона пратеници, за да го накарат да дойде при тях през пустинята и да им прати храни.

<br><b>[13:22]</b>&nbsp; Трифон приготви всичката си конница, за да иде нея нощ, но имаше голям сняг, и не отиде поради снега, а, като стана, отиде в Галаад.

<br><b>[13:23]</b>&nbsp; Когато пък се приближи до Васкама, умъртви Ионатана, който биде и погребан там.

<br><b>[13:24]</b>&nbsp; След това Трифон се върна и отиде в земята си.

<br><b>[13:25]</b>&nbsp; Тогава Симон прати, та взе костите на брата си Ионатана и ги погреба в Модин, град на неговите отци.

<br><b>[13:26]</b>&nbsp; И го оплаква горко цял Израил, и тъжиха за него много дни.

<br><b>[13:27]</b>&nbsp; Симон съгради паметник над гробницата на баща си и братята си от дялан камък отпред и отзад и го издигна високо, за да се вижда отдалеч;

<br><b>[13:28]</b>&nbsp; той тури върху него седем пирамиди, една срещу друга, на баща си, на майка си и на четирите братя;

<br><b>[13:29]</b>&nbsp; направи на тях изкусни украшения, като тури наоколо високи стълбове, а на стълбовете - пълно въоръжение, за вечен спомен, и до оръжията - изваяни кораби, тъй че всички, които плуваха по морето, ги виждаха.

<br><b>[13:30]</b>&nbsp; Тоя надгробен паметник, който той направи в Модин, стои доднес.

<br><b>[13:31]</b>&nbsp; Трифон пък с коварство поведе на път младия цар Антиоха и го уби,

<br><b>[13:32]</b>&nbsp; възцари се вместо него, като възложи на себе си короната на Азия, и нанесе голямо поражение на земята.

<br><b>[13:33]</b>&nbsp; А Симон строеше крепости в Иудея, укрепяваше ги с високи кули и големи стени, с порти и ключалки и трупаше в крепостите храни.

<br><b>[13:34]</b>&nbsp; След това той избра и прати мъже при цар Димитрия да молят, да облекчи страната, защото всички Трифонови деяния бяха грабителски.

<br><b>[13:35]</b>&nbsp; Цар Димитрий му прати отговор на тия думи и му написа това писмо:

<br><b>[13:36]</b>&nbsp; "Цар Димитрий до Симона първосвещеника и приятеля на царете и до старейшините и до иудейския народ - поздрав.

<br><b>[13:37]</b>&nbsp; Получихме златната корона и палмовото клонче, което пратихте, и сме готови да свържем с вас пълен мир и да пишем на бирниците да ви опростят данъците.

<br><b>[13:38]</b>&nbsp; И всичко, което постановихме за вас, да остане неизменно, и крепостите, които построихте, нека принадлежат вам.

<br><b>[13:39]</b>&nbsp; Прощаваме ви също необмислените ваши грешки доднес и данъка за венците, който сте длъжни да плащате; и ако друго нещо е било взимано в Иерусалим, вече не ще се взима.

<br><b>[13:40]</b>&nbsp; И ако измежду вас се намират способни да бъдат записани в числото на ония, които са под заповед при нас, нека се записват, и нека бъде мир между нас".

<br><b>[13:41]</b>&nbsp; В сто и седемдесетата година биде снето от Израиля игото на езичниците,

<br><b>[13:42]</b>&nbsp; и израилският народ в преписката и договорите почна да пише: "в първата година при Симона, великия първосвещеник, вожд и управител на иудеите".

<br><b>[13:43]</b>&nbsp; В това време Симон нападна Газа, обиколи я с войска, направи обсадни машини и ги привлече до града, разби една кула и я завладя;

<br><b>[13:44]</b>&nbsp; а ония, що бяха на машината, скочиха в града, и в града стана голям смут.

<br><b>[13:45]</b>&nbsp; Тогава се изкачиха на стената гражданите с жени и деца, раздраха дрехите си, като викаха високо и молеха Симона да ги пощади,

<br><b>[13:46]</b>&nbsp; думайки: "постъпи с нас не според нашите зли работи, но според твоята милост".

<br><b>[13:47]</b>&nbsp; И умилостиви се над тях Симон и не воюва с тях, а само ги изгони из града и очисти домовете, в които се намираха идоли и тъй влезе в града със славословия и благословии.

<br><b>[13:48]</b>&nbsp; След това изхвърли из него всичко нечисто и засели там мъже, които пазят закона, укрепи го и направи в него жилище за себе си.

<br><b>[13:49]</b>&nbsp; А на ония, които бяха в иерусалимската крепост, не позволяваха ни да излизат, ни да влизат в страната, нито да купуват, нито да продават; и те търпяха голям глад, а много от тях умряха от глад.

<br><b>[13:50]</b>&nbsp; Тогава те извикаха към Симона за мир, и той им го даде, но ги изгони оттам и очисти крепостта от оскверненията.

<br><b>[13:51]</b>&nbsp; Той влезе в нея в двайсет и третия ден на втория месец на сто седемдесет и първата година със славословия и палмови клони, с гусли, кимвали и цитри, с псалми и песни, защото биде съкрушен големият враг на Израиля.

<br><b>[13:52]</b>&nbsp; И нареди да се празнува ежегодно тоя ден с веселие и укрепи храмовата планина, която се намираше близо до крепостта, и се засели там той и ония, които бяха с него.

<br><b>[13:53]</b>&nbsp; Симон видя, че син му Иоан възмъжа и го тури началник над всички войски; а сам се засели в Газара.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
14
</font> </b></td> </tr> </table></center>
<br><b>[14:1]</b>&nbsp; В сто седемдесет и втората година цар Димитрий събра войските си и отиде в Мидия да получи помощ за войната против Трифона.

<br><b>[14:2]</b>&nbsp; Но Арсак, цар персийски и мидийски, като чу, че Димитрий дошъл в пределите му, прати едного от военачалниците си да го хване жив.

<br><b>[14:3]</b>&nbsp; Военачалникът отиде, разби войската на Димитрия, хвана го и доведе при Арсака, който го затвори в тъмница.

<br><b>[14:4]</b>&nbsp; И имаше мир в Иудейската земя през всички дни на Симона; той се грижеше за доброто на своя народ, и доволни бяха от неговата власт и слава през всички дни.

<br><b>[14:5]</b>&nbsp; При всичката своя слава той взе още Иопия за пристанище и отвори вход към морските острови,

<br><b>[14:6]</b>&nbsp; разшири пределите на своя народ и завладя оная страна.

<br><b>[14:7]</b>&nbsp; Той събра много пленници и господаруваше над Газара, Ветсура и над крепостта, очисти я от осквернения, и нямаше кой да му се противи.

<br><b>[14:8]</b>&nbsp; Иудеите спокойно обработваха земята си, и земята даваше своите произведения, и полските дървеса - своя плод.

<br><b>[14:9]</b>&nbsp; Старци, насядали по улиците, се съвещаваха всички за обща полза, и младежите се обличаха разкошно и във военни дрехи.

<br><b>[14:10]</b>&nbsp; На градовете той доставяше храна и ги правеше укрепени места, тъй че славното му име се произнасяше до край-земя.

<br><b>[14:11]</b>&nbsp; Той затвърди мира в страната, - и радваше се Израил с голяма радост.

<br><b>[14:12]</b>&nbsp; Всеки седеше под лозата си и под смоковницата си, и никой не ги заплашваше.

<br><b>[14:13]</b>&nbsp; Никой не остана на земята, който да воюва против тях, и в ония дни царете се смириха.

<br><b>[14:14]</b>&nbsp; Той подкрепяше всички бедни в народа си, изискваше да се изпълнява законът и изтребваше всеки беззаконник и злодеец;

<br><b>[14:15]</b>&nbsp; украси светилището и умножи свещените съдове.

<br><b>[14:16]</b>&nbsp; Когато дойде слух до Рим и до Спарта, че Ионатан умрял, те твърде се нажалиха.

<br><b>[14:17]</b>&nbsp; Когато пък чуха, че брат му Симон станал вместо него първосвещеник и господарува над страната и над градовете в нея,

<br><b>[14:18]</b>&nbsp; написаха му на медни дъски, да възобнови с тях приятелството и съюза, свързан от тях с братята му Иуда и Ионатана.

<br><b>[14:19]</b>&nbsp; Те бидоха прочетени в Иерусалим пред събранието.

<br><b>[14:20]</b>&nbsp; Ето препис от писмата, пратени от спартанците: "спартанските началници и градът до Симона първосвещеника, до старейшините и свещениците и до целия иудейски народ, наши братя - поздрав.

<br><b>[14:21]</b>&nbsp; Пратениците, пратени до нашия народ, разказаха ни за вашата слава и чест, и се зарадвахме, когато те пристигнаха,

<br><b>[14:22]</b>&nbsp; и записахме казаното от тях в народния съвет тъй: Нуминий, син на Антиоха, и Антипатър, син на Иасона, иудейски пратеници, дойдоха при нас да възобновят приятелството си с нас, -

<br><b>[14:23]</b>&nbsp; и угодно биде на народа да приеме с чест тия мъже и да впише думите им в отворените народни книги за спомен на спартанския народ. А препис от това направихме за първосвещеник Симона".

<br><b>[14:24]</b>&nbsp; След това Симон прати Нуминия в Рим с голям златен щит, на тегло хиляда мини, за да свърже с тях съюз.

<br><b>[14:25]</b>&nbsp; Когато народът чу това, каза: "каква благодарност да отдадем на Симона и на неговите синове?

<br><b>[14:26]</b>&nbsp; Защото той се твърдо държа и братята му и домът на баща му, и отблъснаха враговете на Израиля и му дадоха свобода".

<br><b>[14:27]</b>&nbsp; И записаха това на медни дъски и ги туриха на стълбове на планина Сион. Ето препис от написаното: "в осемнайсетия ден на елул, на сто седемдесет и втората година, - това беше третата година при първосвещеник Симона, -

<br><b>[14:28]</b>&nbsp; в Сарамели, в голямото събрание на свещениците, на народа и на князете народни и на старейшините на страната, ни се обяви:

<br><b>[14:29]</b>&nbsp; тъй като много пъти ставаха войни в тая страна, Симон, син на Мататия, син от синовете на Иарива, и братята му, като се излагаха на опасност, противостояха срещу враговете на своя народ, за да запазят светилището му и закона, и с голяма слава прославиха своя народ.

<br><b>[14:30]</b>&nbsp; Ионатан събра народа си и стана негов първосвещеник, когато той се прибра при отците си,

<br><b>[14:31]</b>&nbsp; и враговете им намислиха да навлязат в тяхната страна, за да я разорят и да турят ръка на светилището им,

<br><b>[14:32]</b>&nbsp; тогава се издигна Симон и воюва за своя народ; той изхарчи много собствени пари, като снабдяваше храбрите мъже на своя народ с оръжие и им даваше заплата.

<br><b>[14:33]</b>&nbsp; Той укрепи иудейските градове и Ветсура, що е на границите на Иудея, дето по-преди се намираха оръжията на неприятелите, и тури там стража от иудеи;

<br><b>[14:34]</b>&nbsp; също укрепи Иопия при морето и Газара, що е на пределите на Азот, в която по-преди живееха врагове; и засели там иудеи, като снабди тия места с всичко, що им беше нужно за тяхното подигане.

<br><b>[14:35]</b>&nbsp; И видя народът работите на Симона и славата, която се стараеше да спечели за своя народ, и го постави свой началник и първосвещеник, задето направи всичко това, и зарад справедливостта и верността, която той спазваше към своето племе, като всякак се стараеше да въздига своя народ.

<br><b>[14:36]</b>&nbsp; В негови дни с ръцете му успешно бидоха изгонени из страната езичниците и ония, които завзимаха Давидовия град в Иерусалим, и, като си бяха построили крепост, излизаха из нея, оскверняваха всичко около светилището и много вредеха на светинята.

<br><b>[14:37]</b>&nbsp; Той засели в нея иудеи, укрепи я за безопасност на страната и на града и издигна иерусалимските стени.

<br><b>[14:38]</b>&nbsp; Затова и цар Димитрий му утвърди първосвещенството,

<br><b>[14:39]</b>&nbsp; причисли го към своите приятели и го почете с голяма слава.

<br><b>[14:40]</b>&nbsp; Защото той чу, че римляните нарекли иудеите приятели, съюзници и братя и с чест приели Симоновите пратеници;

<br><b>[14:41]</b>&nbsp; че иудеите и свещениците се съгласили да им бъде Симон началник и първосвещеник завинаги - докато се издигне верният Пророк;

<br><b>[14:42]</b>&nbsp; да им стане военачалник и да се грижи за светиите, да ги назначава на работа в храма, над областта, над оръжията и над крепостите;

<br><b>[14:43]</b>&nbsp; да се грижи за светилището, и всички да го слушат; всички договори в страната да се пишат на негово име, да се облича той в порфира и да носи златни украшения.

<br><b>[14:44]</b>&nbsp; И никому от народа и от свещениците да не бъде позволено да отмени нещо от това или да противоречи на думите му, или пък без него да свиква събрание в страната, да се облича в порфира и да носи златна тока.

<br><b>[14:45]</b>&nbsp; А който направи нещо против това или отмени нещо от това, ще бъде виновен".

<br><b>[14:46]</b>&nbsp; И се съгласи целият народ да се подчини на Симона и да постъпва според тия думи.

<br><b>[14:47]</b>&nbsp; Симон прие и се съгласи да бъде първосвещеник, военачалник и управител на иудеите и на свещениците и да владее над всички.

<br><b>[14:48]</b>&nbsp; Тогава решиха да напишат това писмо на медни дъски и да ги турят в оградата на храма на видно място,

<br><b>[14:49]</b>&nbsp; а препис от тях да турят в скривалището, за да го има Симон и синовете му.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
15
</font> </b></td> </tr> </table></center>
<br><b>[15:1]</b>&nbsp; Антиох, син на цар Димитрия, прати писма от морските острови до Симона, великия свещеник и управител на иудейския народ, и до целия народ.

<br><b>[15:2]</b>&nbsp; Те имаха това съдържание: "цар Антиох до Симона, първосвещеник и управител на народа, и до иудейския народ - поздрав.

<br><b>[15:3]</b>&nbsp; Понеже зловредни люде завладяха царството на нашите бащи, аз намислих да възвърна царството, за да го възстановя, както беше преди. Затова събрах голяма войска и приготвих военни кораби

<br><b>[15:4]</b>&nbsp; и реших да обходя страната, за да накажа ония, които я опустошиха и разориха много градове в царството.

<br><b>[15:5]</b>&nbsp; Оставам сега на тебе всички данъци, които ти отстъпяха царете преди мене, и другите дарове, които те ти отстъпяха;

<br><b>[15:6]</b>&nbsp; позволявам ти да сечеш свои монети в твоята страна.

<br><b>[15:7]</b>&nbsp; Иерусалим и светилището нека бъдат свободни; и всички оръжия, които приготви, и крепостите, които построи и които владееш, нека останат у тебе.

<br><b>[15:8]</b>&nbsp; И всеки царски дълг и бъдещите царски дългове отсега и завинаги нека ти бъдат простени.

<br><b>[15:9]</b>&nbsp; Кога пък завладеем нашето царство, тогава ще почетем тебе, твоя народ и храма с голяма чест, та вашата слава да се разнесе по цяла земя".

<br><b>[15:10]</b>&nbsp; В сто седемдесет и четвъртата година влезе Антиох в земята на бащите си, и се събраха при него всички войски, тъй че останалите при Трифона бяха малко.

<br><b>[15:11]</b>&nbsp; Цар Антиох го преследва, и той побягна в Дора, която е при морето,

<br><b>[15:12]</b>&nbsp; защото видя, че се струпаха върху му беди, и го напуснаха войските.

<br><b>[15:13]</b>&nbsp; Тогава Антиох дойде в Дора със сто и двайсет хиляди войници и осем хиляди конница;

<br><b>[15:14]</b>&nbsp; той обкръжи града откъм суша, и корабите приближиха от морето, и притесняваше града откъм суша и море, като не даваше никому ни да излезе, ни да влезе.

<br><b>[15:15]</b>&nbsp; Тогава дойдоха от Рим Нуминий и придружаващите го - с писма до царете и до страните; писмата съдържаха това:

<br><b>[15:16]</b>&nbsp; "Левкий, римски консул, до цар Птоломея - поздрав.

<br><b>[15:17]</b>&nbsp; Дойдоха при нас иудейските пратеници, наши приятели и съюзници, пратени от първосвещеник Симона и от иудейския народ, за да възобновят отдавнашното приятелство и съюз,

<br><b>[15:18]</b>&nbsp; и донесоха златен щит от хиляда мини.

<br><b>[15:19]</b>&nbsp; И тъй, ние намерихме за добре да пишем до царете и до страните, да не им причиняват зло и да не воюват против тях, против градовете им и страната им, и да не помагат на ония, които воюват против тях.

<br><b>[15:20]</b>&nbsp; Ние решихме да приемем от тях щита.

<br><b>[15:21]</b>&nbsp; Прочее, ако някои зловредни люде са побягнали при вас от тяхната страна, предайте ги на първосвещеник Симона, за да ги накаже според техния закон".

<br><b>[15:22]</b>&nbsp; Същото писа той на цар Димитрия и Атала, на Ариарафа и Арсака,

<br><b>[15:23]</b>&nbsp; и до всички области: Сампсама и Спарта, Делос и Минд, Сикион и Кария, Самос и Памфилия, Ликия и Халикарнас, Родос и Фасилида, Кос и Сида, Арад и Гортина, Книда, Кипър и Кириния.

<br><b>[15:24]</b>&nbsp; Препис от тия писма пратиха на първосвещеник Симона.

<br><b>[15:25]</b>&nbsp; Цар Антиох пък обсади вторично Дора, като я нападаше от всички страни и поставяше машини, и тъй загради Трифона, че тоя не можеше ни да влезе, ни да излезе.

<br><b>[15:26]</b>&nbsp; Симон му изпрати на помощ две хиляди отбор мъже, сребро и злато, и доста припаси;

<br><b>[15:27]</b>&nbsp; но той не прие това, отхвърли всичко, за което се бе условил по-преди с него, и се отчужди от него.

<br><b>[15:28]</b>&nbsp; И прати при него Атиновия, едного от своите приятели, да води преговори с него и да каже: "вие владеете Иопия, Газара и иерусалимската крепост - градове в моето царство;

<br><b>[15:29]</b>&nbsp; вие опустошихте техните предели, причинихте голяма злочестина в земята и завладяхте много места в моето царство.

<br><b>[15:30]</b>&nbsp; Предайте, прочее, сега градовете, които взехте, и данъците от тия места, които владеете извън иудейските предели.

<br><b>[15:31]</b>&nbsp; Ако ли не, дайте вместо тях петстотин таланта сребро; а за опустошението, което извършихте, и за данъците от градовете - други петстотин таланта; ако пък не дадете, ние ще дойдем и ще воюваме с вас".

<br><b>[15:32]</b>&nbsp; И дойде в Иерусалим Атиновий, приятелят на царя, и, като видя славата на Симона и скривалището със златни и сребърни предмети и околното великолепие, учуди се и му обади думите на царя.

<br><b>[15:33]</b>&nbsp; В отговор Симон му каза: "ние нито чужда земя взехме, нито господаруваме над чужда, но владеем наследството от нашите бащи, което нашите врагове някогаш неправедно присвоиха.

<br><b>[15:34]</b>&nbsp; Ние пък, като намерихме сгодно време, пак си възвърнахме наследството на нашите бащи.

<br><b>[15:35]</b>&nbsp; Колкото се отнася до Иопия и Газара, които ти искаш, то те сами причиниха много зло на народа в нашата страна; за тях ще дадем сто таланта". На това Атиновий нищо не отговори,

<br><b>[15:36]</b>&nbsp; но ядосан се върна при царя и му предаде тия думи; разказа му също за славата на Симона и за всичко, което бе видял, и царят се много разгневи.

<br><b>[15:37]</b>&nbsp; Трифон пък се качи на кораб и избяга в Ортосиада.

<br><b>[15:38]</b>&nbsp; Тогава царят направи Кендевея военачалник на крайморската страна и му предаде пешите и конните войски;

<br><b>[15:39]</b>&nbsp; той му заповяда да се опълчи против Иудея, заповяда му да построи Кедрон и да укрепи портите, а също и как да воюва с народа; сам пък царят се спусна подир Трифона.

<br><b>[15:40]</b>&nbsp; Кендевей дойде в Иамния и почна да предизвиква народа на бой, да нахлува в Иудея, да пленява народа и да убива;

<br><b>[15:41]</b>&nbsp; той построи Кедрон и разположи там конница и войска, та те, като излизат оттам, да обикалят иудейските пътища, както му бе заповядал царят.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
16
</font> </b></td> </tr> </table></center>
<br><b>[16:1]</b>&nbsp; Иоан се върна из Газара и разказа на баща си Симона това, което Кендевей вършеше.

<br><b>[16:2]</b>&nbsp; Тогава Симон повика двамата си по-стари сина, Иуда и Иоана, и им каза: "аз, моите братя и домът на баща ми воювахме против враговете на Израиля от младост до днес и много пъти с нашите ръце успешно спасявахме Израиля.

<br><b>[16:3]</b>&nbsp; Но ето, аз остарях, а вие по Божия милост се намирате в цветуща възраст: застъпете моето място и на брата ми, идете и се сражавайте за нашия народ, и небесната помощ да бъде с вас".

<br><b>[16:4]</b>&nbsp; И избра Симон из страната двайсет хиляди войници и конници, които тръгнаха против Кендевея и пренощуваха в Модин.

<br><b>[16:5]</b>&nbsp; Като станаха сутринта, излязоха на равнината, и ето - насреща им многобройна войска, пеши и конни, и между тях имаше поток.

<br><b>[16:6]</b>&nbsp; И дигна се той (Иоан) против тях сам и народът му и, като видя, че народът се бои да мине потока, мина пръв; видяха това войниците и минаха след него.

<br><b>[16:7]</b>&nbsp; След това той раздели народа, като тури конницата между пехотата; а неприятелската конница беше твърде многобройна.

<br><b>[16:8]</b>&nbsp; Щом затръбиха със свещените тръби, Кендевей удари на бяг и войската му; от тях паднаха много ранени, а останалите избягаха в крепостта.

<br><b>[16:9]</b>&nbsp; Тогава биде ранен Иуда, брат на Иоана; но Иоан ги гони, докле дойде в Кедрон, който Кендевей бе построил.

<br><b>[16:10]</b>&nbsp; Те побягнаха в кулите, които се намираха в областта на Азот, но Иоан запали с огън кулите, и загинаха от побягналите до две хиляди мъже; след това той се върна с мир в Иудейската земя.

<br><b>[16:11]</b>&nbsp; Птоломей пък, син на Авува, биде поставен началник на Иерихонската равнина и притежаваше много сребро и злато,

<br><b>[16:12]</b>&nbsp; защото беше зет на първосвещеника.

<br><b>[16:13]</b>&nbsp; Но сърцето му се възгордя, и той поиска да завладее страната, като замисляше чрез коварство да погуби Симона и синовете му.

<br><b>[16:14]</b>&nbsp; Между туй Симон, като посещаваше градовете на страната и се грижеше за нуждите им, дойде в Иерихон, - сам той и синовете му Мататия и Иуда, в сто седемдесет и седмата година, в единайсетия месец; това е месец сават.

<br><b>[16:15]</b>&nbsp; Синът на Авува с коварство ги прие любезно в неголямата крепост, която се нарича Док, от него съградена, и направи им голям пир; там бе скрил мъже.

<br><b>[16:16]</b>&nbsp; И когато Симон и синовете му се опиха, стана Птоломей и тия, що бяха с него, взеха оръжията си и, като влязоха при Симона във време на пира, убиха него, двамата му сина и някои от неговите служители.

<br><b>[16:17]</b>&nbsp; Тъй извърши той голямо вероломство и отвърна зло за добро.

<br><b>[16:18]</b>&nbsp; Птоломей писа за това до царя и поиска от него да му прати войска на помощ, а той да му предаде страната и градовете.

<br><b>[16:19]</b>&nbsp; В същото време той прати в Газара мъже да убият Иоана, а до хилядоначалниците прати писма да дойдат при него, за да им даде сребро, злато и подаръци;

<br><b>[16:20]</b>&nbsp; а други прати да завладеят Иерусалим и храмовата планина.

<br><b>[16:21]</b>&nbsp; Но някой се затече при Иоана в Газара и му извести, че баща му и братята му са погубени и че Птоломей пратил да убият и него.

<br><b>[16:22]</b>&nbsp; Като чу това, Иоан се доста смути; той хвана мъжете, които бяха дошли да го погубят, и ги уби, защото бе узнал, че искат него да погубят.

<br><b>[16:23]</b>&nbsp; Другите пък Иоанови дела: войните му, мъжествените му подвизи, славно извършени, съграждането на стените от него и другите му дела -

<br><b>[16:24]</b>&nbsp; ето, те са описани в дневника на неговото първосвещенствуване, от времето, когато той стана първосвещеник след баща си.

</font><br><br></td></tr></table></div></body>
<!-- Mirrored from dveri.bg/bible/oldtest.bg/47.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
</html>
