<HTML>
<!-- Mirrored from dveri.bg/bible/oldtest.bg/42.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
<!-- Added by HTTrack --><meta http-equiv="content-type" content="text/html;charset=utf-8" /><!-- /Added by HTTrack -->
<HEAD><TITLE>Книга на пророк Авакума</TITLE>
<META http-equiv=Content-Type content="text/html; charset=utf-8">
<META content="k.s." name=GENERATOR></HEAD>
<body bgcolor="#FFFFFF">
<p align="center">&nbsp; 
<div align="center">
  <table width="633" border="0">
    <tr> 
      <td> <font face="Verdana, Arial, Helvetica, sans-serif" size="4"><b><center>КНИГА НА ПРОРОК АВАКУМА
</center></b><br>
<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
1
</font> </b></td> </tr> </table></center>
<br><b>[1:1]</b>&nbsp; Пророческо видение, което видя пророк Авакум.

<br><b>[1:2]</b>&nbsp; Докога, Господи, ще викам, и Ти не ще чуваш, ще викам към Тебе за насилието, и Ти не ще избавяш?

<br><b>[1:3]</b>&nbsp; Защо ми даваш да виждам злодейство и да гледам нещастие? Грабеж и насилие са отпреде ми, и въстава вражда, подига се раздор.

<br><b>[1:4]</b>&nbsp; От това законът изгуби сила, и няма праведен съд: понеже нечестивец надвива праведника, то и съдът бива опак.

<br><b>[1:5]</b>&nbsp; Погледайте между народите, взрете се - и много ще се почудите; защото във ваши дни Аз ще извърша такова дело, което вие не бихте повярвали, ако ви разказваха.

<br><b>[1:6]</b>&nbsp; Защото ето, Аз ще подигна халдейци, народ жесток и необуздан, който ходи по ширините земни да завладее селения, нему непринадлежащи.

<br><b>[1:7]</b>&nbsp; Страшен и ужасен е той; от него самия произлиза съдът му и властта му.

<br><b>[1:8]</b>&nbsp; Конете му са по-бързи от леопарди и по-устремни от вечерни вълци; конницата му припка по разни страни; ездачите му дохождат отдалеч, прилетяват като орел, който се спуска върху плячка.

<br><b>[1:9]</b>&nbsp; Вкупом той ходи за грабеж; като устреми лицето си напред, той залавя пленници като пясък.

<br><b>[1:10]</b>&nbsp; И над царе се той подиграва, и князе му служат за гавра; над всяка крепост се смее: насипва обсаден окоп и я превзима.

<br><b>[1:11]</b>&nbsp; Тогава духът му се възгордява, и той ходи и буйствува; силата му е негов бог.

<br><b>[1:12]</b>&nbsp; Но не си ли Ти отвека Господ, Бог мой, Светий мой? Ние няма да умрем! Ти, Господи, само за съд си го допуснал. Скало моя! За наказание си го Ти назначил.

<br><b>[1:13]</b>&nbsp; На чистите Твои очи не е свойствено да гледат злодейство, и да гледаш на притеснение Ти не можеш. Защо гледаш злодейци, и си безмълвен, когато нечестивец поглъща оногова, който е по-праведен от него,

<br><b>[1:14]</b>&nbsp; и оставят людете като риба в море, като влечуги, които нямат властник?

<br><b>[1:15]</b>&nbsp; Всички тях с въдица измъква, залавя в мрежата си и ги събира в своите неволи, и за това се радва и тържествува.

<br><b>[1:16]</b>&nbsp; Затова на мрежата си принася жертва и на невода си кади тамян, защото от тях е тлъст делът му и вкусна храната му.

<br><b>[1:17]</b>&nbsp; Нима затова той трябва да изпразва мрежата си и непрестанно да избива народите безмилостно?


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
2
</font> </b></td> </tr> </table></center>
<br><b>[2:1]</b>&nbsp; Застанах на стражата си и, стоейки на кулата, наблюдавах, за да узная, какво Той ще ми каже, и какво да отговоря на жалбата против мене.

<br><b>[2:2]</b>&nbsp; Отговори ми Господ и рече: запиши видението и начертай ясно на скрижали, та, който чете, лесно да може да прочете,

<br><b>[2:3]</b>&nbsp; защото видението се отнася още към определено време; то говори за свършека и няма да излъже; па и да се забави, чакай го, защото бездруго ще се сбъдне, няма да се отмени. *

<br><b>[2:4]</b>&nbsp; Ето, горделивата душа не ще се успокои *, а праведният чрез вярата си ще бъде жив.

<br><b>[2:5]</b>&nbsp; Горделив човек, като непрекипяло вино, не се успокоява; той разширява душата си като ад, и като смърт е ненаситен; събира при себе си всички народи и си заграбя всички племена.

<br><b>[2:6]</b>&nbsp; Няма ли всички да произнасят за него притча и присмехулна песен: "горко ономува, който без мяра се обогатява не със свое, - задълго ли? - и се отрупва със залози!"

<br><b>[2:7]</b>&nbsp; Не ще ли въстанат внезапно ония, които ще те мъчат, и не ще ли се вдигнат против тебе грабители, - и ти ще станеш тям за плячка?

<br><b>[2:8]</b>&nbsp; Понеже си ограбил много народи, и тебе ще ограбят всички останали народи, задето си проливал човешка кръв, задето си разорил страната, града и всички живеещи в него.

<br><b>[2:9]</b>&nbsp; Горко ономува, който ламти към неправедни печалби за дома си, та да устрои гнездото си нависоко и с това да се запази от ръката на злочестието!

<br><b>[2:10]</b>&nbsp; Безславие си измислил ти за твоя дом, като си изтребвал много народи, и си съгрешил против душата си.

<br><b>[2:11]</b>&nbsp; Камъните от стените ще завикат, и дървените стеги ще им отговорят:

<br><b>[2:12]</b>&nbsp; "горко ономува, който зида град върху кръв и който гради крепост с неправда!"

<br><b>[2:13]</b>&nbsp; Ето, не е ли от Господа Саваота това, дето народите се трудят за огъня, и племената се мъчат напразно?

<br><b>[2:14]</b>&nbsp; Защото земята ще се изпълни с познаване славата Господня, както водите изпълнят морето.

<br><b>[2:15]</b>&nbsp; Горко на тебе, който поднасяш на ближния си питие, смесено с твоя злоба, и го опиваш, за да видиш срамотите му!

<br><b>[2:16]</b>&nbsp; Ти се пресити със срам вместо със слава; пий прочее и ти и показвай срамоти, - и към тебе ще се обърне чашата на десницата Господня и посрамата на твоята слава.

<br><b>[2:17]</b>&nbsp; Защото твоето злодейство на Ливан ще падне върху тебе, задето си изтребвал уплашени животни, задето си проливал човешка кръв, задето си опустошавал страната, града и всички живеещи в него.

<br><b>[2:18]</b>&nbsp; Каква полза от истукан, - направен от художник, - от тоя излят лъжеучител, макар ваятелят, правейки неми кумири, да се осланя на произведението си?

<br><b>[2:19]</b>&nbsp; Горко ономува, който казва на дървото: стани! и на безсловесния камък: събуди се! Ще научи ли той на нещо? Ето, той е обкован със злато и сребро; но дишане в него няма.

<br><b>[2:20]</b>&nbsp; А Господ е в светия Свой храм: иска мълчи цяла земя пред неговото лице!

<i><br><br>* Вместо "защото бездруго ще се сбъдне", в превода на 70-те стои: "Идещият ще дойде и няма да се забави".</i>
<i><br><br>* Вместо "ето, горделивата душа не ще се успокои", в превода на 70-те стои: "Ако пък се усъмни, душата Ми няма да благоволи към него".</i>

<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
3
</font> </b></td> </tr> </table></center>
<br><b>[3:1]</b>&nbsp; Молитва на пророк Авакума, за пение.

<br><b>[3:2]</b>&nbsp; Господи! чух вест от Тебе и се уплаших, Господи! свърши делото Си сред години, сред години го яви; в гнева спомни Си за милост.

<br><b>[3:3]</b>&nbsp; Бог иде от Теман, и Светият - от планина Фаран. Величието Му покри небесата, и славата Му изпълни земята.

<br><b>[3:4]</b>&nbsp; Блясъкът Му е като слънчева светлина; от ръцете Му лъчи, и тука е скривалището на силата Му!

<br><b>[3:5]</b>&nbsp; Пред лицето Му върви пораза, а по стъпките Му - палещ вятър.

<br><b>[3:6]</b>&nbsp; Той стана - и поклати земята; погледна - и в трепет докара народите; вековни планини се разпаднаха, първобитни хълмове срутиха; Неговите пътища са вечни.

<br><b>[3:7]</b>&nbsp; Тъжни видях шатрите етиопски; стресоха се сенниците на Мадиамската земя.

<br><b>[3:8]</b>&nbsp; Нима против реките, Господи, е пламнал Твоят гняв? Нима против реките е Твоето негодуване, или против морето е Твоята ярост, та си възседнал конете Си, спасителните Си колесници?

<br><b>[3:9]</b>&nbsp; Ти извади лъка Си според клетвеното обещание, дадено на колената. Ти с потоци разсече земята.

<br><b>[3:10]</b>&nbsp; Като Те видяха, планини затрепераха, води хлуйнаха; бездната издаде гласа си, нависоко дигна ръцете си;

<br><b>[3:11]</b>&nbsp; слънце и месечина се спряха на мястото си пред блясъка на хвърчащите Твои стрели, пред сиянието на святкащите Твои копия.

<br><b>[3:12]</b>&nbsp; В гняв ходиш по земята и в негодуване тъпчеш народите.

<br><b>[3:13]</b>&nbsp; Ти излизаш за спасение на Твоя народ, за спасение на Твоя помазан. Ти съкрушаваш главата на нечестивия дом, като го оголваш от основи до връх.

<br><b>[3:14]</b>&nbsp; Ти пронизваш с копията му главата на неговите вождове, когато като вихър се впуснаха да ме разбият, радостни, като че мислеха да погълнат скришом сиромаха.

<br><b>[3:15]</b>&nbsp; С конете Си отвори път в морето, през дълбините на големите води.

<br><b>[3:16]</b>&nbsp; Аз чух - и вътрешността ми затрепера; при известието за това затрепериха устните ми, болка проникна в костите ми, и мястото под мене трепери; а аз трябва да бъда спокоен в бедствения ден, когато ще дойде против народа ми неговият грабител.

<br><b>[3:17]</b>&nbsp; Макар и да не цъфне смоковницата, и да няма плод по лозите, макар маслината да измени, и нивата да не даде храна, макар и да не останат овци в кошарата и рогат добитък в оборите, -

<br><b>[3:18]</b>&nbsp; аз и тогава ще се радвам в Господа и ще се веселя в Бога на моето спасение.

<br><b>[3:19]</b>&nbsp; Господ Бог е моя сила: Той ще направи нозете ми като на елен и ще ме изкачи на височините ми! (Началнику на хора.)

</font><br><br></td></tr></table></div></body>
<!-- Mirrored from dveri.bg/bible/oldtest.bg/42.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
</html>