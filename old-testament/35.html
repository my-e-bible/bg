<HTML>
<!-- Mirrored from dveri.bg/bible/oldtest.bg/35.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
<!-- Added by HTTrack --><meta http-equiv="content-type" content="text/html;charset=utf-8" /><!-- /Added by HTTrack -->
<HEAD><TITLE>Книга на пророк Осия</TITLE>
<META http-equiv=Content-Type content="text/html; charset=utf-8">
<META content="k.s." name=GENERATOR></HEAD>
<body bgcolor="#FFFFFF">
<p align="center">&nbsp; 
<div align="center">
  <table width="633" border="0">
    <tr> 
      <td> <font face="Verdana, Arial, Helvetica, sans-serif" size="4"><b><center>КНИГА НА ПРОРОК ОСИЯ
</center></b><br>
<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
1
</font> </b></td> </tr> </table></center>
<br><b>[1:1]</b>&nbsp; Слово Господне, което биде към Осия, син Беериев, в дните на иудейските царе Озия, Иоатама, Ахаза, Езекия, и в дните на израилския цар Иеровоама, син Иоасов.

<br><b>[1:2]</b>&nbsp; Начало на словото Господне към Осия. Рече Господ на Осия: "иди, вземи си жена блудница и деца от блудство; защото твърде много блудствува тая земя, след като отстъпи от Господа".

<br><b>[1:3]</b>&nbsp; И отиде, та взе Гомер, дъщеря на Дивлаима; и тя зачена и му роди син.

<br><b>[1:4]</b>&nbsp; И Господ му рече: "наречи му името Изреел, защото още малко ще се мине, и Аз ще отмъстя на дома Ииуев за кръвта, пролята в Изреел и ще прекратя царството на дома Израилев;

<br><b>[1:5]</b>&nbsp; в оня ден ще съкруша лъка Израилев в долина Изреел".

<br><b>[1:6]</b>&nbsp; И зачена пак и роди дъщеря, и Той му рече: "наречи й името Лорухама *, защото Аз няма вече да помилувам дома Израилев, та да им прощавам.

<br><b>[1:7]</b>&nbsp; А дома Иудин ще помилувам и ще ги спася чрез техния Господ Бог, ще ги спася не с лък, нито с меч, нито с война, нито с коне и конници".

<br><b>[1:8]</b>&nbsp; И, като откърми Непомилувана, тя зачена и роди син.

<br><b>[1:9]</b>&nbsp; И рече Той: "наречи му името Лоами *, защото вие не сте Мой народ, и Аз няма да бъда ваш (Бог).

<br><b>[1:10]</b>&nbsp; Но броят на синовете Израилеви ще бъде като морския пясък, който не може нито да се измери, нито да се изброи; и там, дето им говореха: вие сте не Мой народ, ще им казват: вие сте синове на Бога Живий.

<br><b>[1:11]</b>&nbsp; И ще се съберат синовете Иудини и синовете Израилеви наедно и ще си поставят един главатар и ще излязат из земята на преселението, защото велик е денят на Изрееля!

<i><br><br>* "Непомилувана".</i>
<i><br><br>* "Не Мой народ".</i>

<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
2
</font> </b></td> </tr> </table></center>
<br><b>[2:1]</b>&nbsp; Казвайте на братята си: Мой народ, и на сестрите си: Помилувана.

<br><b>[2:2]</b>&nbsp; Съдете се с майка си, съдете се; защото тя не е Моя жена, и Аз не съм й мъж; нека тя да махне блудството от лицето си и прелюбодейството от гърдите си,

<br><b>[2:3]</b>&nbsp; та да не я съблека доголо и да я изложа, както в деня на рождението й, да я не направя пустиня, да я не обърна в суха земя и да я не уморя с жажда.

<br><b>[2:4]</b>&nbsp; И децата й няма да помилувам, понеже те са деца от блудство.

<br><b>[2:5]</b>&nbsp; Защото майка им блудствува, осрами се оная, която ги зачена, понеже казваше: ще тръгна подир любовниците си, които ми дават хляб и вода, вълна и лен, дървено масло и питиета.

<br><b>[2:6]</b>&nbsp; Затова ето, Аз ще препреча пътя й с тръне и ще я заградя с ограда, и тя няма да намери пътеките си;

<br><b>[2:7]</b>&nbsp; ще се впусне подир любовниците си, ала не ще ги догони; ще ги търси, ала няма да ги намери и ще рече: ще отида и ще се върна при първия си мъж; защото тогава ми беше по-добре, нежели сега.

<br><b>[2:8]</b>&nbsp; А тя не знаеше, че Аз, Аз й давах хляб, вино и дървено масло и умножих й среброто и златото, от което направиха истукан на Ваала.

<br><b>[2:9]</b>&nbsp; Затова ще взема назад хляба Си на времето му и виното Си на времето му и ще отнема вълната и лена Си, с която се покрива голотата й.

<br><b>[2:10]</b>&nbsp; И сега ще открия срамотата й пред очите на любовниците й, и никой не ще я изтръгне от ръката Ми.

<br><b>[2:11]</b>&nbsp; И ще прекъсна у нея всяка веселба, празниците й и новомесечията й, съботите й и всичките й тържества.

<br><b>[2:12]</b>&nbsp; И ще опустоша лозите й и смоковниците й, за които тя казва: това ми са подаръци, с които ме надариха моите любовници; и Аз ще ги превърна на гори, и полските зверове ще ги изядат.

<br><b>[2:13]</b>&nbsp; И ще я накажа за дните, прекарани в служене на Вааловци, когато тя им кадеше и, като се накичи с обеци и огърлици, ходеше подир любовниците си, а Мене забрави, казва Господ.

<br><b>[2:14]</b>&nbsp; Поради това и Аз ще я отвлека, ще я доведа в пустиня и ще й говоря по сърце.

<br><b>[2:15]</b>&nbsp; И ще й дам оттам лозята й и долина Ахор за преддверие на надежда; и там тя ще пее, както в дните на младините си и както в деня, когато излезе из Египетската земя.

<br><b>[2:16]</b>&nbsp; И в оня ден, казва Господ, ти ще Ми викаш: мъжо мой, и няма вече да Ми викаш: Ваали *.

<br><b>[2:17]</b>&nbsp; И ще премахна имената на Вааловци от устата й, и няма вече да се споменават имената им.

<br><b>[2:18]</b>&nbsp; И ще сключа в онова време зарад тях съюз с полските зверове, с птиците небесни и с влечугите по земята; и лък, и меч, и война ще изтребя от оная земя, и ще им дам да живеят в безопасност.

<br><b>[2:19]</b>&nbsp; И ще те сгодя за Себе Си вовеки, ще те сгодя за Себе Си в правда и съд, в благост и милосърдие;

<br><b>[2:20]</b>&nbsp; ще те сгодя за Себе Си във вярност, и ти ще познаеш Господа.

<br><b>[2:21]</b>&nbsp; И в оня ден Аз ще чуя, казва Господ, ще чуя небето, и то ще чуе земята,

<br><b>[2:22]</b>&nbsp; и земята ще чуе хляба и виното и дървеното масло; а тия ще чуят Изреел.

<br><b>[2:23]</b>&nbsp; И ще я посея за Себе Си на земята, и ще помилувам Непомилувана и ще кажа на не-Мой-народ: ти си Мой народ, а той ще рече: Ти си мой Бог!"

<i><br><br>* Господарю мой.</i>

<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
3
</font> </b></td> </tr> </table></center>
<br><b>[3:1]</b>&nbsp; И каза ми Господ: иди още и полюби жена, обичана от мъж, но прелюбодейница, също тъй, както Господ люби синовете Израилеви, а те се обръщат към други богове и обичат гроздените им питки.

<br><b>[3:2]</b>&nbsp; И придобих си я за петнайсет сребърника, за хомер и полухомер ечемик;

<br><b>[3:3]</b>&nbsp; и рекох й: "остани у мене много дни; не блудствувай и не бивай с други; също и аз ще бъда за тебе.

<br><b>[3:4]</b>&nbsp; Защото дълго време синовете Израилеви ще останат без цар, без княз и без жертви, без жертвеник, без ефод и терафим.

<br><b>[3:5]</b>&nbsp; След това ще се обърнат синовете Израилеви и ще потърсят Господа, своя Бог, и Давида, своя цар, и ще благоговеят пред Господа и пред благостта Му в последните дни".


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
4
</font> </b></td> </tr> </table></center>
<br><b>[4:1]</b>&nbsp; Чуйте словото Господне, синове Израилеви; защото Господ има съд с жителите на тая земя, понеже няма нито истина, нито милосърдие, нито богопознание на земята.

<br><b>[4:2]</b>&nbsp; Клетва и измама, убийство, кражба и прелюбодейство твърде много се разпространиха, и кръвнина върви след кръвнина.

<br><b>[4:3]</b>&nbsp; Затова ще се разплаче тая земя, и ще изнемощеят всички, които живеят на нея, с полските зверове и небесните птици; дори и морските риби ще загинат.

<br><b>[4:4]</b>&nbsp; Но никой да не спори, никой да не изобличава другиго; и твоят народ е като ония, които спорят със свещеника.

<br><b>[4:5]</b>&nbsp; Ти ще паднеш денем; с тебе и пророкът ще падне нощем, и Аз ще погубя майка ти.

<br><b>[4:6]</b>&nbsp; Изтребен ще бъде Моят народ, защото му знание не достига: понеже ти отхвърли знанието, и Аз ще те отхвърля от свещенодействие пред Мене; и понеже ти забрави закона на твоя Бог, и Аз ще забравя децата ти.

<br><b>[4:7]</b>&nbsp; Колкото повече те се умножават, толкова повече грешат против Мене; славата им ще обърна в безславие.

<br><b>[4:8]</b>&nbsp; Те се хранят от греховете на Моя народ, и към неговото беззаконие се стреми душата им.

<br><b>[4:9]</b>&nbsp; И каквото стане с народа, това ще стане и със свещеника; ще го накажа според пътищата му и ще му въздам според делата му.

<br><b>[4:10]</b>&nbsp; Ще ядат - и няма да се наситят; ще блудствуват - и няма да се размножат, защото престанаха да служат на Господа.

<br><b>[4:11]</b>&nbsp; Блудство, вино и питиета завладяха сърцата им.

<br><b>[4:12]</b>&nbsp; Моят народ пита дървото си, и неговият жезъл му дава отговор; защото духът на блудството ги е въвел в заблуда, и, блудствувайки, отстъпиха от своя Бог.

<br><b>[4:13]</b>&nbsp; Повръх планини принасят жертви и по ридове кадят под дъб, топола и теревинт, защото им е хубава сянката; затова дъщерите ви блудствуват, и снахите ви прелюбодействуват.

<br><b>[4:14]</b>&nbsp; Аз ще оставя да наказвам дъщерите ви, кога блудствуват, и снахите ви, кога прелюбодействуват, защото вие сами сте откъм блудниците и с любодейци принасяте жертви, а невежият народ гине.

<br><b>[4:15]</b>&nbsp; Ако ти, Израилю, блудствуваш, поне Иуда да не грешеше; и не отивайте в Галгал и не възлизайте на Бет-Авен и не се кълнете: жив е Господ!

<br><b>[4:16]</b>&nbsp; Защото като упорита телица упорствува Израил; затова Господ ще ги пасе ли сега като агнета на широко пасбище?

<br><b>[4:17]</b>&nbsp; Привързал се към идолите Ефрем; остави го!

<br><b>[4:18]</b>&nbsp; Отвратително е пиянството им, съвсем са се предали на блудство; князете им обичат, що е срамотно.

<br><b>[4:19]</b>&nbsp; Ще ги обхване вятърът с крилата си, и ще се засрамят от жертвите си.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
5
</font> </b></td> </tr> </table></center>
<br><b>[5:1]</b>&nbsp; Чуйте това, свещеници, внимавайте, доме Израилев, и приклони ухо, доме царев; защото ще има съд за вас, понеже бяхте примка в Масифа и изопната мрежа на Тавор.

<br><b>[5:2]</b>&nbsp; Дълбоко потънаха те в разпътство, но Аз ще накажа всички тях.

<br><b>[5:3]</b>&nbsp; Ефрема Аз познавам, и Израил не е скрит от Мене; защото ти блудствуваш, Ефреме, и Израил се оскверни.

<br><b>[5:4]</b>&nbsp; Делата им не ги оставят да се обърнат към своя Бог, защото духът на блудството е вътре в тях, и Господа те не познаха.

<br><b>[5:5]</b>&nbsp; И гордостта на Израиля е унизена в очите им; и Израил и Ефрем ще паднат поради нечестието си; ще падне и Иуда с тях.

<br><b>[5:6]</b>&nbsp; Със своите овци и с воловете си ще тръгнат да търсят Господа и няма да Го намерят: Той се оттегли от тях.

<br><b>[5:7]</b>&nbsp; Те изневериха Господу, защото родиха чужди деца; сега новият месец ще ги погълне с имотите им.

<br><b>[5:8]</b>&nbsp; Затръбете с рог в Гива, с тръба в Рама; провиквайте се в Бет-Авен: след тебе, Вениамине!

<br><b>[5:9]</b>&nbsp; Ефрем ще стане пустиня в деня на наказанието; Аз възвестих това между колената Израилеви.

<br><b>[5:10]</b>&nbsp; Вождовете Иудини станаха като ония, които преместят межди: ще излея като вода върху тях Моя гняв.

<br><b>[5:11]</b>&nbsp; Угнетен е Ефрем, поразен е чрез съд, защото пожела да върви подир суетното.

<br><b>[5:12]</b>&nbsp; И ще бъда като молец за Ефрема и като червей за дома Иудин.

<br><b>[5:13]</b>&nbsp; И видя Ефрем болестта си, и Иуда - раната си; и тръгна Ефрем за Асур и прати при цар Иарева; но той не ще може да ви изцери, и няма да ви излекува от раната.

<br><b>[5:14]</b>&nbsp; Защото Аз съм като лъв за Ефрема и като лъвче за дома Иудин; Аз, Аз ще разкъсам и ще замина; ще отнеса - и никой няма да спаси.

<br><b>[5:15]</b>&nbsp; Ще тръгна, ще се върна в Моето място, докле те не се признаят за виновни и не потърсят лицето Ми.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
6
</font> </b></td> </tr> </table></center>
<br><b>[6:1]</b>&nbsp; В скръбта си те от ранно утро ще Ме търсят и ще казват: да идем и да се върнем при Господа! защото Той ни нарани - и Той ще ни изцели, порази - и ще превърже раните ни;

<br><b>[6:2]</b>&nbsp; ще ни оживи в два дни, в третия ден ще ни издигне, и ние ще живеем пред лицето Му.

<br><b>[6:3]</b>&nbsp; И тъй, нека познаем, нека се стремим да познаем Господа; като утринна зора е появата Му, и Той ще дойде при нас като дъжд; като късен дъжд ще напои земята.

<br><b>[6:4]</b>&nbsp; Какво да ти сторя, Ефреме? Какво да ти сторя, Иудо? благочестието ви, е като утринна мъгла и като роса, която скоро изчезва.

<br><b>[6:5]</b>&nbsp; Затова Аз ги поразявах чрез пророците и биех ги с думи на устата Си, и съдът Ми е като изгряваща светлина.

<br><b>[6:6]</b>&nbsp; Защото Аз искам милост, а не жертва, и богопознание повече, нежели всесъжения.

<br><b>[6:7]</b>&nbsp; И те, като Адама, нарушиха завета и там Ми изневериха.

<br><b>[6:8]</b>&nbsp; Галаад е град на нечестивци, опръскан с кръв.

<br><b>[6:9]</b>&nbsp; Както разбойници причакват човека, тъй сбирщина свещеници убиват по пътя за Сихем и вършат мръсотии.

<br><b>[6:10]</b>&nbsp; В дома на Израиля Аз виждам ужасно нещо; там Ефрем блудствува, оскверни се Израил.

<br><b>[6:11]</b>&nbsp; И за тебе, Иудо, е назначена жътва, когато върна от плен Моя народ.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
7
</font> </b></td> </tr> </table></center>
<br><b>[7:1]</b>&nbsp; Докато лекувах Израиля, откри се неправдата на Ефрема и злодейството на Самария; защото те лъжат; и крадец се вмъква, и разбойник граби по улици.

<br><b>[7:2]</b>&nbsp; Не помислят те в сърце си, че Аз помня всичките им злодейства; сега ги обикалят делата им; те са пред лицето Ми.

<br><b>[7:3]</b>&nbsp; Със злодейството си веселят царя и с лъжите си - князете.

<br><b>[7:4]</b>&nbsp; Те всички горят от прелюбодейство, като пещ, опалена от хлебаря, който престава да я подклажда, щом замеси тестото, и то възкисне.

<br><b>[7:5]</b>&nbsp; "Денят е на нашия цар!" казват князете, разпалени до болест от вино, а той протяга ръка към кощунците.

<br><b>[7:6]</b>&nbsp; Защото с коварството си те правят сърцето си подобно на пещ; хлебарят им спи цяла нощ, а заран тя гори като пламтящ огън.

<br><b>[7:7]</b>&nbsp; Те всички са разпалени като пещ и поглъщат съдиите си; всичките им царе падат, и никой от тях не вика към Мене.

<br><b>[7:8]</b>&nbsp; Ефрем се смеси с народите, Ефрем стана като пита необърната.

<br><b>[7:9]</b>&nbsp; Чуждите поглъщаха силата му - и той не забеляза; седина го покри, а той не знае.

<br><b>[7:10]</b>&nbsp; И гордостта на Израиля е унизена в очите им - и при все това те се не обърнаха към Господа, своя Бог, и Го не потърсиха.

<br><b>[7:11]</b>&nbsp; И Ефрем стана като глупав гълъб - без сърце: призовават египтяни, отиват в Асирия.

<br><b>[7:12]</b>&nbsp; Кога отидат, Аз ще хвърля върху тях мрежата Си; като птици небесни ще ги сваля; ще ги накажа, както бе казано в тяхното събрание.

<br><b>[7:13]</b>&nbsp; Горко им, задето отстъпиха от Мене; гибел тям, задето се отметнаха от Мене! Аз ги спасявах, а те говореха лъжа против Мене.

<br><b>[7:14]</b>&nbsp; И не викаха към Мене от сърце, когато пискаха по леглата си; събират се зарад хляб и вино, а от Мене отстъпват.

<br><b>[7:15]</b>&nbsp; Аз ги вразумявах и укрепях мишците им, а те замисляха зло против Мене.

<br><b>[7:16]</b>&nbsp; Те се обръщаха, но не към Всевишния, станаха като неверен лък; ще паднат от меч князете им зарад дързостта на езика си; това ще бъде гавра над тях в земята Египетска.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
8
</font> </b></td> </tr> </table></center>
<br><b>[8:1]</b>&nbsp; Турни тръбата на уста си! Неприятелят като орел ще налети върху дома Господен, задето те нарушиха завета Ми и престъпиха закона Ми.

<br><b>[8:2]</b>&nbsp; Към Мене ще викат: "Боже мой! ние Те познахме, ние сме Израил".

<br><b>[8:3]</b>&nbsp; Отхвърли Израил доброто; враг ще го преследва.

<br><b>[8:4]</b>&nbsp; Поставяха си сами царе, без Мене; туряха си князе, но без Мое знание; от среброто си и златото си направиха идоли: оттам е гибелта.

<br><b>[8:5]</b>&nbsp; Остави те телецът ти, Самарийо! разпали се гневът Ми против тях; докога не ще могат се очисти?

<br><b>[8:6]</b>&nbsp; Защото и той е дело на Израиля. Художник го е направил, и затова той не е бог; на късове ще стане самарийският телец!

<br><b>[8:7]</b>&nbsp; Понеже те сееха вятър, буря ще пожънат; жито на корен той не ще има, зърното няма да даде брашно, ако пък и даде, чужди ще го погълнат.

<br><b>[8:8]</b>&nbsp; Погълнат е Израил; сега те ще бъдат между народите като негоден съсъд.

<br><b>[8:9]</b>&nbsp; Те отидоха при Асур като див осел, който се скита самотен; Ефрем придобиваше разположение към себе си чрез подаръци.

<br><b>[8:10]</b>&nbsp; Ако и да пращаха дарове на народите, Аз скоро ще ги събера, и те ще почнат да страдат от времето на царя на князете;

<br><b>[8:11]</b>&nbsp; защото Ефрем насъзида много жертвеници за грях, - за грях му и послужиха тия жертвеници.

<br><b>[8:12]</b>&nbsp; Аз му написах важните Мои закони, но той ги счете за чужди.

<br><b>[8:13]</b>&nbsp; В жертвените приноси към Мене те принасят месо и го ядат; Господу те са неугодни; сега Той ще си спомни тяхното нечестие и ще ги накаже за греховете им: те ще се върнат в Египет.

<br><b>[8:14]</b>&nbsp; Забрави Израил Създателя си и съзида капища, и Иуда насъгради много укрепени градове; но Аз ще пратя огън върху градовете му - и той ще погълне дворците му.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
9
</font> </b></td> </tr> </table></center>
<br><b>[9:1]</b>&nbsp; Не се радвай, Израилю, до възторг, както другите народи, защото ти блудствуваш, след като отстъпи от твоя Бог: обичаш блудодейни дарове по всички гумна.

<br><b>[9:2]</b>&nbsp; Гумно и лин няма да ги хранят, и надеждата на лозов сок ще ги излъже.

<br><b>[9:3]</b>&nbsp; Няма да живеят те на земята Господня: Ефрем ще се върне в Египет, и в Асирия ще ядат нечисто.

<br><b>[9:4]</b>&nbsp; Няма да правят възлияния Господу от вино, и неугодни ще Му бъдат жертвите им; те ще бъдат за тях като хляб за жалейка: всички, които го ядат, ще се осквернят, защото техният хляб е за душите им, а в дома Господен той няма да влезе.

<br><b>[9:5]</b>&nbsp; Какво ще правите в деня на тържеството и в деня на празника Господен?

<br><b>[9:6]</b>&nbsp; Защото ето, те ще си отидат поради опустошението; Египет ще ги събере, Мемфис ще ги погребе; сребърните им драгоценности коприва ще заглуши; бодил ще има в шатрите им.

<br><b>[9:7]</b>&nbsp; Дойдоха дни на посещение, дойдоха дни за отплата. Нека узнае Израил, че глупав е предсказвачът, безумен е оня, който се издава за вдъхновен, поради многото ти беззакония и голямата враждебност!

<br><b>[9:8]</b>&nbsp; Ефрем е страж до моя Бог; пророкът е мрежа на птицеловци по всичките му пътища; съблазън има в дома на неговия Бог.

<br><b>[9:9]</b>&nbsp; Дълбоко паднаха те, развратиха се, както в дните на Гива; Той ще си спомни тяхното нечестие, ще ги накаже за греховете им.

<br><b>[9:10]</b>&nbsp; Като грозде в пустиня Аз намерих Израиля; като пръв плод на смоковница, в първото й време, видях Аз бащите ви, но те отидоха при Ваал-Фегора и се предадоха на срамотии, и сами станаха мръсни като ония, които бяха обикнали.

<br><b>[9:11]</b>&nbsp; От Ефремовци като птица ще отлети славата (на детородието): ни раждане, ни бременност, нито зачеване (ще има).

<br><b>[9:12]</b>&nbsp; А макар и да са възпитали децата си, ще ги отнема; защото горко им, когато се отдръпна от тях!

<br><b>[9:13]</b>&nbsp; Ефрем, както го видях Аз до Тир, е насаден на хубава местност; обаче Ефрем ще изведе децата си при убиец.

<br><b>[9:14]</b>&nbsp; Дай им, Господи ... какво ще им дадеш? Дай им утроба, която да не ражда, и - сухи ненки.

<br><b>[9:15]</b>&nbsp; Всичкото им зло е в Галгал: там ги Аз намразих за лошите им дела; ще ги изгоня от Моя дом, няма вече да ги обичам; всичките им князе са отстъпници.

<br><b>[9:16]</b>&nbsp; Поразен е Ефрем; изсъхна коренът им - няма да принасят плод; ако пък и раждат, Аз ще умъртвя желания плод на утробата им.

<br><b>[9:17]</b>&nbsp; Ще ги отхвърли моят Бог, защото те Го не послушаха, и ще бъдат скитници между народите.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
10
</font> </b></td> </tr> </table></center>
<br><b>[10:1]</b>&nbsp; Израил е клонеста лоза, умножава плода си; колкото повече той има плод, толкова повече умножава жертвениците; колкото по-добра е земята му, толкова повече те украсяват кумирите.

<br><b>[10:2]</b>&nbsp; Раздели се сърцето им, затова и ще бъдат наказани: Той ще разруши техните жертвеници, ще разбие кумирите им.

<br><b>[10:3]</b>&nbsp; Сега те казват: "нямаме цар, понеже се не побояхме от Господа! а царят, - какво ще ни стори той?"

<br><b>[10:4]</b>&nbsp; Говорят празни думи, кълнат се лъжливо, сключват съюзи; затова ще се яви съд над тях, както отровна трева по браздите на нива.

<br><b>[10:5]</b>&nbsp; За телеца на Бет-Авен ще затреперят жителите на Самария; ще се разплаче за него народът му, и жреците му, които се радваха за него, ще плачат за славата му, защото тя ще побегне от него.

<br><b>[10:6]</b>&nbsp; И сам той ще бъде занесен в Асирия - в дар на цар Иарева; посрамен ще бъде Ефрем, и ще се посрами Израил от своя заговор.

<br><b>[10:7]</b>&nbsp; Ще изчезне в Самария царят й - като пяна върху водна повърхност.

<br><b>[10:8]</b>&nbsp; И ще бъдат изтребени оброчищата на Авен - грехът на Израиля; с тръни и бодили ще обраснат жертвениците им и ще кажат на планините: "покрийте ни", и на хълмовете: "паднете върху ни!"

<br><b>[10:9]</b>&nbsp; Повече, отколкото в дните на Гива, си грешил, Израилю; там те устояха; войната в Гаваон против синовете на нечестието ги не постигна.

<br><b>[10:10]</b>&nbsp; По Мое желание ще ги накажа; ще се съберат против тях народите, и те ще бъдат свързани за двойното им престъпление.

<br><b>[10:11]</b>&nbsp; Ефрем е обучена телица, навикнала да вършее, и Аз Сам ще туря хомота на тлъстата му шия; Ефрема ще яздат, Иуда ще оре, Иаков ще брани'.

<br><b>[10:12]</b>&nbsp; Сейте си в правда - и ще пожънете милост; разоравайте си целина, защото време е да потърсите Господа, та Той, кога дойде, да ви одъжди с правда.

<br><b>[10:13]</b>&nbsp; Отгледвахте нечестие - жънете беззаконие, ядете плода на лъжата, защото ти се надяваше на своя път, на многото си ратници.

<br><b>[10:14]</b>&nbsp; И ще се появи смут в твоя народ, и всички твои твърдини ще бъдат разрушени, както Салман разруши Бет-Арбел в деня на битката: майка биде убита с децата.

<br><b>[10:15]</b>&nbsp; Ето какво ще ви стори Ветил заради крайното ви нечестие.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
11
</font> </b></td> </tr> </table></center>
<br><b>[11:1]</b>&nbsp; Призори ще загине царят Израилев! Когато Израил беше млад, Аз го обичах и от Египет извиках Сина Си.

<br><b>[11:2]</b>&nbsp; Викаха ги, а те отбягваха от лицето им; принасяха жертва на Вааловци и кадяха на истукани.

<br><b>[11:3]</b>&nbsp; Аз Сам учих Ефрема да ходи, носих го на ръцете Си, а те не съзнаваха, че ги лекувам.

<br><b>[11:4]</b>&nbsp; Влечах ги с човешки връзки, с връзки на любов, Аз бях за тях като такъв, който сваля хомота от челюстите им, и кротко им храна подлагах.

<br><b>[11:5]</b>&nbsp; Няма да се върне той в Египет; но Асур - той ще му бъде цар, защото те не поискаха да се обърнат към Мене.

<br><b>[11:6]</b>&nbsp; И ще падне меч върху града му, ще унищожи неговите защитници и ще ги погълне за техните замисли.

<br><b>[11:7]</b>&nbsp; Народът Ми упорствува в отцепването си от Мене, и макар да го призовават към възвишено, той се не издига единодушно.

<br><b>[11:8]</b>&nbsp; Как ще постъпя с тебе, Ефреме? Как ще те предам, Израилю? Ще постъпя ли с тебе, както с Адама? Ще ти сторя ли, каквото и на Севоим? Превърна се в Мене сърцето Ми, разпали се всичката Ми жалост!

<br><b>[11:9]</b>&nbsp; Няма да постъпя според яростта на гнева Си, няма да изтребя Ефрема, защото Аз съм Бог, а не човек; сред тебе е Светият; Аз няма да вляза в града.

<br><b>[11:10]</b>&nbsp; Подир Господа те ще тръгнат. Като лъв Той ще издаде гласа Си, ще издаде гласа Си - и ще побързат към Него синовете от запад,

<br><b>[11:11]</b>&nbsp; ще полетят от Египет като птици, и от земята Асирийска - като гълъби, и ще ги поселя в домовете им, казва Господ.

<br><b>[11:12]</b>&nbsp; Окръжил Ме е Ефрем с лъжа, и домът Израилев - с лукавство; Иуда се държеше още о Бога и верен беше със светиите.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
12
</font> </b></td> </tr> </table></center>
<br><b>[12:1]</b>&nbsp; Ефрем пасе вятър и тича подир източния вятър, всеки ден умножава лъжа и разорение, сключват те съюз с Асур, и в Египет се отпраща дървено масло.

<br><b>[12:2]</b>&nbsp; Но и с Иуда Господ има съд, - и Той ще споходи Иакова по пътищата му, и ще му въздаде по делата му.

<br><b>[12:3]</b>&nbsp; Още в майчината си утроба той спъваше брата си, а като порасна, бори се с Бога.

<br><b>[12:4]</b>&nbsp; Той се бори с Ангела - и надделя; плака и Го моли; във Ветил Той ни намери и там говори с нас.

<br><b>[12:5]</b>&nbsp; А Господ е Бог Саваот; Иехова е името Му.

<br><b>[12:6]</b>&nbsp; Обърни се и ти към твоя Бог; спазвай милост и съд и уповавай се всякога на твоя Бог.

<br><b>[12:7]</b>&nbsp; Хананеец с неверни къпони в ръка обича да онеправдава;

<br><b>[12:8]</b>&nbsp; и Ефрем казва: "обаче аз разбогатях; натрупах си имоти, макар че във всичките ми трудове няма да намерят нищо незаконно, което да бъде грях".

<br><b>[12:9]</b>&nbsp; Пък Аз, Господ, Бог твой, от самата земя Египетска, пак ще те поселя в сенници, както в дните на празника.

<br><b>[12:10]</b>&nbsp; Аз говорих към пророците и умножавах виденията и чрез пророците употребявах притчи.

<br><b>[12:11]</b>&nbsp; Ако Галаад стана Авен, то и те станаха суетни, в Галгал колеха за жертва телци, и жертвениците им стояха като купища камъни по бразди на нива.

<br><b>[12:12]</b>&nbsp; Избяга Иаков на нивите сирийски, и служи Израил за жена и за жена овци пази.

<br><b>[12:13]</b>&nbsp; Чрез пророк изведе Господ Израиля из Египет и чрез пророк го Той пази.

<br><b>[12:14]</b>&nbsp; Силно разсърди Ефрем Господа, и затова кръвта му Господ ще остави върху него и поруганието му ще обърне върху него.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
13
</font> </b></td> </tr> </table></center>
<br><b>[13:1]</b>&nbsp; Когато Ефрем говореше, всички трепереха. Той беше висок в Израиля; но провини се чрез Ваала - и загина.

<br><b>[13:2]</b>&nbsp; И сега притуриха към греха: направиха си излени истукани от среброто си, според както разбираха, - изцяло работа на художници, - и казват на людете, които принасят жертва: "целувайте телци!"

<br><b>[13:3]</b>&nbsp; Поради това те ще бъдат като утринна мъгла, като роса, която скоро изчезва, като мекина, отвявана от гумното, като дим от комин.

<br><b>[13:4]</b>&nbsp; Но Аз съм Господ, Бог твой, от земята Египетска, - и ти не трябва да познаваш други бог, освен Мене, и няма спасител, освен Мене.

<br><b>[13:5]</b>&nbsp; Аз те признах в пустинята, в жадната земя.

<br><b>[13:6]</b>&nbsp; Имайки паша, те бяха сити; а когато се насищаха, възгордяваше се сърцето им, и поради това Ме забравяха.

<br><b>[13:7]</b>&nbsp; И Аз ще бъда за тях като лъв, като лъвче ще причаквам на пътя.

<br><b>[13:8]</b>&nbsp; Ще нападам върху тях като мечка, на която малките са ограбени; ще раздирам булото на сърцата им и ще ги изядам там като лъвица; полски зверове ще ги разкъсват.

<br><b>[13:9]</b>&nbsp; Ти погуби себе си, Израилю, защото само в Мене е твоята опора!

<br><b>[13:10]</b>&nbsp; Де е царят ти сега? Нека той те спаси във всички твои градове! Де са твоите съдии, за които казваше: "дай ни цар и началници"?

<br><b>[13:11]</b>&nbsp; И Аз ти дадох цар в гнева Си и го отнех в негодуването Си.

<br><b>[13:12]</b>&nbsp; Вързано е във възел беззаконието на Ефрема, запазен е грехът му.

<br><b>[13:13]</b>&nbsp; Мъки родилни ще го постигнат; той е син неразумен, инак, не би стоял дълго в положението на раждащо се дете.

<br><b>[13:14]</b>&nbsp; От властта на ада ще ги изкупя, от смърт ще ги избавя. Де ти е, смърте, жилото? Де ти е, аде, победата? разкаяние за това не ще имам.

<br><b>[13:15]</b>&nbsp; Ако и да е плодовит Ефрем между братята, но ще дойде източен вятър, ще се дигне вятърът Господен от пустинята, и ще пресъхне кладенецът му, ще пресекне изворът му: той ще ограби съкровищницата с всички драгоценни съдове.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
14
</font> </b></td> </tr> </table></center>
<br><b>[14:1]</b>&nbsp; Опустошена ще бъде Самария, защото въстана срещу своя Бог: от меч ще паднат те, младенците им ще бъдат о камък разбити, и непразните им жени ще бъдат разсечени.

<br><b>[14:2]</b>&nbsp; Обърни се, Израилю, към Господа, твоя Бог; защото ти падна поради нечестието си.

<br><b>[14:3]</b>&nbsp; Вземете със себе си молитвени думи и се обърнете към Господа; речете Му: "отнеми всяко беззаконие и приеми ни за добро, и ние ще принесем жертва от устата си.

<br><b>[14:4]</b>&nbsp; Асур няма вече да ни спасява; няма да се качваме на кон и няма вече да казваме към изделието на нашите ръце: о, богове наши; защото у Тебе има милосърдие към сираци".

<br><b>[14:5]</b>&nbsp; Ще излекувам отмятането им, ще ги обикна по благоволение; защото гневът Ми се отвърна от тях.

<br><b>[14:6]</b>&nbsp; Аз ще бъда роса за Израиля; той ще цъфне като крин, и ще разпусне корените си, както Ливан.

<br><b>[14:7]</b>&nbsp; Ще се разширят клоните му, и хубостта му ще бъде като на маслина, и благоуханието от него като от ливан.

<br><b>[14:8]</b>&nbsp; Ще се върнат ония, които седяха под сянката му, ще имат жито в изобилие - и ще цъфнат като лоза, ще бъдат славни като вино ливанско.

<br><b>[14:9]</b>&nbsp; "Каква работа имам още с идолите?" ще рече Ефрем. - Аз ще го чуя и милостно ще погледна на него; Аз ще бъда като зелен кипарис: от Мене ще ти бъдат плодовете.

<br><b>[14:10]</b>&nbsp; Кой е мъдър, за да разбере това? Кой е разумен, за да познае това? защото прави са пътищата Господни, и праведници ходят по тях, а беззаконниците ще паднат на тях.

</font><br><br></td></tr></table></div></body>
<!-- Mirrored from dveri.bg/bible/oldtest.bg/35.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
</html>