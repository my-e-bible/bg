<HTML>
<!-- Mirrored from dveri.bg/bible/oldtest.bg/32.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
<!-- Added by HTTrack --><meta http-equiv="content-type" content="text/html;charset=Windows-1251" /><!-- /Added by HTTrack -->
<HEAD><TITLE>Книга на пророк Варуха</TITLE>
<META http-equiv=Content-Type content="text/html; charset=windows-1251">
<META content="k.s." name=GENERATOR></HEAD>
<body bgcolor="#FFFFFF">
<p align="center">&nbsp; 
<div align="center">
  <table width="633" border="0">
    <tr> 
      <td> <font face="Verdana, Arial, Helvetica, sans-serif" size="4"><b><center>КНИГА НА ПРОРОК ВАРУХА *</center></b>
<i><br><br>* Тая книга е преведена от гръцки.</i>
<br>
<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
1
</font> </b></td> </tr> </table></center>
<br><b>[1:1]</b>&nbsp; Думи на книгата, която написа Варух, син на Нирия, син на Маасея, син на Седекия, син на Асадия, Хелкиев син, във Вавилон,

<br><b>[1:2]</b>&nbsp; в петата година, в седмия ден на месеца, в онуй време, когато халдеите превзеха Иерусалим и го с огън изгориха.

<br><b>[1:3]</b>&nbsp; И прочете Варух думите на тая книга гласно пред Иехония, син Иоакимов, иудейски цар, гласно пред целия народ, дошъл да слуша книгата,

<br><b>[1:4]</b>&nbsp; гласно пред велможите и пред царските синове, гласно пред старейшините и гласно пред целия народ, от малък до голям, пред всички, които живееха във Вавилон на река Суд.

<br><b>[1:5]</b>&nbsp; И те плакаха и постиха, молиха се пред Господа

<br><b>[1:6]</b>&nbsp; и събраха сребро, всеки според силите си,

<br><b>[1:7]</b>&nbsp; та пратиха в Иерусалим до първосвещеник Иоакима, син на Хелкия, Саломов син, до свещениците и до целия народ, който се намираше с него в Иерусалим,

<br><b>[1:8]</b>&nbsp; когато Варух взе отнесените из храма съдове на Господния дом, за да ги върне в Иудейската земя, в десетия ден на месец сиуал, сребърните съдове, които бе направил иудейският цар Седекия, Иосиев син,

<br><b>[1:9]</b>&nbsp; след като Навуходоносор, вавилонски цар, бе преселил от Иерусалим Иехония и князете, затворниците и велможите и народа на страната, и ги бе довел във Вавилон.

<br><b>[1:10]</b>&nbsp; И казаха те: ето, ние ви пращаме сребро; купете за това сребро всесъжения, жертва за грях и тамян, пригответе дар и възнесете върху жертвеника на Господа, нашия Бог,

<br><b>[1:11]</b>&nbsp; и молете се за живота на вавилонския цар Навуходоносора и за живота на сина му Валтасара, щото дните им на земята да бъдат като дни на небето.

<br><b>[1:12]</b>&nbsp; И Господ ще ни даде сила и ще просвети очите ни, и ще живеем под закрила на вавилонския цар Навуходоносора и под закрила на сина му Валтасара, и ще им служим много дни и ще намерим милост у тях.

<br><b>[1:13]</b>&nbsp; Молете се и за нас на Господа, нашия Бог, понеже ние съгрешихме пред Господа, нашия Бог, и не се отвърна от нас яростта на Господа и гневът Му доднес;

<br><b>[1:14]</b>&nbsp; и прочитайте тая книга, която ви пращаме, та да се разглася в Господния дом в ден празничен и в дни бележити;

<br><b>[1:15]</b>&nbsp; и кажете: у Господа, нашия Бог, е правдата, а у нас - срам по лицата, като днес, у всеки иудеин и у живеещите в Иерусалим,

<br><b>[1:16]</b>&nbsp; у царете ни и у князете ни, у свещениците ни, у пророците ни и у бащите ни,

<br><b>[1:17]</b>&nbsp; задето съгрешихме пред Господа,

<br><b>[1:18]</b>&nbsp; и Му се не покорявахме, и не слушахме гласа на Господа, нашия Бог, за да ходим според заповедите на Господа, които е дал пред лицето ни.

<br><b>[1:19]</b>&nbsp; От оня ден, в който Господ изведе бащите ни из Египетската земя, и доднес ние бяхме непокорни пред Господа, нашия Бог, и не ни беше грижа, че не слушахме гласа Му.

<br><b>[1:20]</b>&nbsp; Затова ни сполетяха бедствия и клетва, - както днес, - която Господ определи пред Своя раб Моисея в оня ден, в който изведе бащите ни из Египетската земя, за да ни даде земя, в която тече мед и мляко.

<br><b>[1:21]</b>&nbsp; И не слушахме гласа на Господа, нашия Бог, във всички думи на пророците, които Той праща при нас,

<br><b>[1:22]</b>&nbsp; и ходехме всеки според мислите на своето зло сърце, служейки на други богове, вършейки зли дела пред очите на Господа, нашия Бог.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
2
</font> </b></td> </tr> </table></center>
<br><b>[2:1]</b>&nbsp; И Господ изпълни думата Си, която бе изрекъл против нас и против съдиите ни, които съдеха Израиля, и против царете ни, против князете ни и против всеки израилтянин и иудеин,

<br><b>[2:2]</b>&nbsp; че ще напрати върху нас големи бедствия, каквито не е имало под цялото небе, както направи в Иерусалим, според писаното в Моисеевия закон,

<br><b>[2:3]</b>&nbsp; че ние ще ядем - един плътта на сина си, а друг - плътта на дъщеря си.

<br><b>[2:4]</b>&nbsp; И Той ги стори поданици на всички царства около нас, за поругание и опустошение у всички околни народи, между които ги разпръсна Господ.

<br><b>[2:5]</b>&nbsp; И ние се намерихме долу, а не на върха, защото съгрешихме пред Господа, нашия Бог, не слушайки гласа Му.

<br><b>[2:6]</b>&nbsp; У Господа, нашия Бог, е правдата, а у нас и бащите ни - срам по лицата, като днес.

<br><b>[2:7]</b>&nbsp; Всички ония бедствия, каквито Господ изрече върху нас, ни сполетяха.

<br><b>[2:8]</b>&nbsp; Ние се не молихме пред лицето на Господа, да отвърне всекиго от помислите на злото му сърце.

<br><b>[2:9]</b>&nbsp; И Господ следеше тия бедствия и ги напрати върху нас, защото Господ е праведен във всичко, каквото ни заповяда нам.

<br><b>[2:10]</b>&nbsp; Ала ние не слушахме гласа Му, за да ходим по заповедите Господни, които е дал пред лицето ни.

<br><b>[2:11]</b>&nbsp; И сега, Господи, Боже Израилев, Ти, Който изведе Твоя народ из Египетската земя с яка ръка, с личби и чудеса, и с голяма сила и висока мишца, и Си създаде име като днес:

<br><b>[2:12]</b>&nbsp; ние съгрешихме, постъпвахме нечестиво, неправедно против всички Твои наредби, Господи, Боже наш!

<br><b>[2:13]</b>&nbsp; Нека се отвърне от нас Твоята ярост, защото малко останахме сред народите, между които ни разпръсна.

<br><b>[2:14]</b>&nbsp; Чуй, Господи, нашата молитва и нашата просба, и избави ни заради Тебе и дай ни милост пред лицето на ония, които ни преселиха,

<br><b>[2:15]</b>&nbsp; та да познае цяла земя, че Ти си, Господи, Бог наш, защото Твоето име се призовава над Израиля и над рода му.

<br><b>[2:16]</b>&nbsp; Погледни, Господи, от светия Твой дом и си спомни за нас, приклони, Господи, ухото Си и чуй!

<br><b>[2:17]</b>&nbsp; Отвори очите Си, виж, защото не мъртвите в ада, чиито дух е взет из техните вътрешности, ще въздадат слава и хвала Господу,

<br><b>[2:18]</b>&nbsp; но човек, който скърби поради голямото бедствие, който ходи наведен и унил: очи потъмнели и изгладняла душа ще въздадат слава и правда на Тебе, Господи!

<br><b>[2:19]</b>&nbsp; Не според правдата на отците ни и на царете ни ние поднасяме тая молба пред Твоето лице, Господи, Боже наш;

<br><b>[2:20]</b>&nbsp; защото върху нас Ти изпрати Твоята ярост и Твоя гняв, както бе говорил чрез Твоите раби, пророците.

<br><b>[2:21]</b>&nbsp; Тъй казва Господ: наведете рамената си, за да работите на вавилонския цар, и ще живеете на земята, която дадох на отците ви;

<br><b>[2:22]</b>&nbsp; ако пък не послушате гласа на Господа, за да служите на вавилонския цар,

<br><b>[2:23]</b>&nbsp; Аз ще направя да изчезне в иудейските градове и иерусалимските околности глас на веселие и глас на радост, глас на младоженец и глас на невеста, и не ще остане по цялата тая земя следа от обитатели.

<br><b>[2:24]</b>&nbsp; Но ние не послушахме Твоя глас, за да служим на вавилонския цар, и Ти изпълни думите Си, които бе говорил чрез Твоите раби - пророците, за да бъдат изнесени костите на царете ни и костите на отците ни из своето място.

<br><b>[2:25]</b>&nbsp; И ето, те са изхвърлени на дневния пек и на нощния студ, а умряха от лоши болести, от глад, от меч и от изгнание.

<br><b>[2:26]</b>&nbsp; Ти остави дома, върху който се призовава Твоето име, като днес, поради нечестие на дома Израилев и дома Иудин.

<br><b>[2:27]</b>&nbsp; Ти, Господи, Боже наш, постъпи с нас по всичкото Си снизхождение и по всичкото Си голямо милосърдие,

<br><b>[2:28]</b>&nbsp; както Ти каза чрез Твоя раб Моисея в оня ден, в който му заповяда да напише Твоя закон пред Израилевите синове, думайки:

<br><b>[2:29]</b>&nbsp; ако не послушате Моя глас, то туй голямо и многобройно множество народ ще се обърне в малко сред народите, между които ще ги разпръсна.

<br><b>[2:30]</b>&nbsp; Аз зная, че те не ще Ме послушат, защото са упорит народ; но те ще се обърнат към сърцето си в земята на своето преселение,

<br><b>[2:31]</b>&nbsp; и ще познаят, че Аз съм техен Господ Бог. И Аз ще им дам сърце, - и ще разумеят, и уши, - и ще чуят.

<br><b>[2:32]</b>&nbsp; И ще Ме прославят в земята на своето преселение, ще си спомнят Моето име

<br><b>[2:33]</b>&nbsp; и ще се отвърнат от упорството си и от лошите си работи, защото ще си спомнят пътя на бащите си, които съгрешиха пред Господа.

<br><b>[2:34]</b>&nbsp; И Аз ще ги върна в земята, която с клетва обещах на отците им, на Авраама, Исаака и Иакова, и те ще я владеят; и ще ги умножа, - и не ще се намалят.

<br><b>[2:35]</b>&nbsp; И ще сключа с тях вечен завет, че Аз ще бъда техен Бог, а те ще бъдат Мой народ, и вече не ще изгоня Моя народ Израиля из земята, която съм им дал.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
3
</font> </b></td> </tr> </table></center>
<br><b>[3:1]</b>&nbsp; Господи, Вседържителю, Боже Израилев! утеснена душа и унил дух вика към Тебе:

<br><b>[3:2]</b>&nbsp; чуй, Господи, и помилувай, защото Ти си Бог милосърден; помилувай, защото съгрешихме пред Тебе;

<br><b>[3:3]</b>&nbsp; Ти вечно пребъдваш, а ние вечно гинем.

<br><b>[3:4]</b>&nbsp; Господи Вседържителю, Боже Израилев! чуй молитвата на Израилевите умрели и на техните синове, които съгрешиха пред Тебе, които не послушаха гласа на Господа, своя Бог, затова ни и сполетяха бедствия.

<br><b>[3:5]</b>&nbsp; Не си спомняй неправдите на бащите ни, а спомни ръката Си и името Си в това време,

<br><b>[3:6]</b>&nbsp; защото Ти си Господ, Бог наш, и ние ще Те прославим, Господи!

<br><b>[3:7]</b>&nbsp; Затова си вселил Твоя страх в нашето сърце, за да призоваваме Твоето име; и ние ще Те прославяме в нашето преселение, защото отхвърлихме от нашето сърце всяка неправда на бащите си, които съгрешиха пред Тебе.

<br><b>[3:8]</b>&nbsp; Ето, ние сме сега в нашето преселение, където Ти ни разпръсна за хула, за клетва и за отплата поради всички неправди на бащите ни, които отстъпиха от Господа, нашия Бог.

<br><b>[3:9]</b>&nbsp; Чуй, Израилю, заповедите на живота, внимавайте, за да разумеете мъдростта.

<br><b>[3:10]</b>&nbsp; Що значи туй, Израилю, че ти се намираш в земята на враговете? Остаря ти в чужда земя, оскверни се заедно с мъртвите,

<br><b>[3:11]</b>&nbsp; причислен си към тия, които са в ада,

<br><b>[3:12]</b>&nbsp; оставил си източника на премъдростта.

<br><b>[3:13]</b>&nbsp; Ако беше ходил по Божия път, щеше да живееш мирно довека.

<br><b>[3:14]</b>&nbsp; Познай де се намира мъдростта, де силата, де знанието, та заедно с това да узнаеш, де се намира дългоденствието и животът, де се намира светлината на очите и мирът.

<br><b>[3:15]</b>&nbsp; Кой е намерил нейното място, и кой е влязъл в нейната съкровищница?

<br><b>[3:16]</b>&nbsp; Де са князете на народите и ония, които владееха над зверове земни, които се забавляваха с птици небесни

<br><b>[3:17]</b>&nbsp; и събираха сребро и злато, на които се надяват людете, и чиито имоти край нямат?

<br><b>[3:18]</b>&nbsp; Де са ония, които се занимаваха със сребърни изделия, и чиито изделия брой нямат?

<br><b>[3:19]</b>&nbsp; Те изчезнаха и слязоха в ада, и вместо тях се други издигнаха.

<br><b>[3:20]</b>&nbsp; По-сетнешните видяха светлина и живяха на земята, но пътя на мъдростта не познаха;

<br><b>[3:21]</b>&nbsp; не разбраха пътеките й, и техните синове я не достигнаха; те бяха далеч от нейния път.

<br><b>[3:22]</b>&nbsp; И не се чуваше за нея в Ханаан, нито я виждаха в Теман.

<br><b>[3:23]</b>&nbsp; Синовете на Агар диреха земно знание, също и търговците от Мера и Теман, и баснословците и изследвачите на знанието, но пътя на премъдростта не познаха и не забелязаха нейните пътеки.

<br><b>[3:24]</b>&nbsp; О, Израилю! колко е голям Божият дом, и колко е пространно мястото на неговото владение!

<br><b>[3:25]</b>&nbsp; Голям е той и няма край, висок е и неизмерим.

<br><b>[3:26]</b>&nbsp; Там отначало имаше прочути исполини, твърде големи, изкусни във война.

<br><b>[3:27]</b>&nbsp; Но не тях избра Бог, и не тям откри пътя на премъдростта;

<br><b>[3:28]</b>&nbsp; и те загинаха затова, че нямаха мъдрост, загинаха от своето безумие.

<br><b>[3:29]</b>&nbsp; Кой се качи на небето, и я взе и свали от облаците?

<br><b>[3:30]</b>&nbsp; Кой премина морета и я намери, и кой ще донесе нея - по-добрата от чисто злато?

<br><b>[3:31]</b>&nbsp; Никой не знае пътя й, ни помисля за пътеките й.

<br><b>[3:32]</b>&nbsp; Но Знаещият всичко я знае; Той я откри със Своя разум, Оня, Който направи земята за вечни времена и я изпълни с четириноги животни,

<br><b>[3:33]</b>&nbsp; Който праща светлината, - и тя иде, повика я, - и тя го послуша с трепет;

<br><b>[3:34]</b>&nbsp; и звездите заблестяха на стражите си и се зарадваха.

<br><b>[3:35]</b>&nbsp; Той ги повика, и те казаха: "ето ни", и заблестяха от радост пред своя Творец.

<br><b>[3:36]</b>&nbsp; Този е нашият Бог, и никой друг не ще се сравни с Него.

<br><b>[3:37]</b>&nbsp; Той намери всички пътища на премъдростта и я подари на Своя раб Иакова и на Своя възлюбен Израиля.

<br><b>[3:38]</b>&nbsp; След това Той се яви на земята и живя между людете.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
4
</font> </b></td> </tr> </table></center>
<br><b>[4:1]</b>&nbsp; Ето книгата на Божиите заповеди и законът, който пребъдва вечно. Всички, които се придържат о нея, ще живеят, а които я оставят, ще умрат.

<br><b>[4:2]</b>&nbsp; Обърни се, Иакове, и я вземи, ходи при блясъка на светлината й!

<br><b>[4:3]</b>&nbsp; Не давай другиму твоята слава, и теб полезното - на чужди народ.

<br><b>[4:4]</b>&nbsp; Честити сме, Израилю, че знаем, що е благоугодно Богу.

<br><b>[4:5]</b>&nbsp; Дерзай, народе мой, паметнико Израилев!

<br><b>[4:6]</b>&nbsp; Вие сте предадени на езичници не да загинете, а задето разгневявахте Бога; вие сте предадени на враговете,

<br><b>[4:7]</b>&nbsp; защото раздразнихте Тогова, Който ви създаде, като принасяхте жертви на бесове, а не Богу.

<br><b>[4:8]</b>&nbsp; Вие забравихте вечния Бог, Който ви храни, а също огорчихте и Иерусалим, който ви отгледа,

<br><b>[4:9]</b>&nbsp; защото той видя пратения от Бога върху вас гняв и каза: чуйте, съжители сионски, Бог напрати върху ми голяма скръб,

<br><b>[4:10]</b>&nbsp; защото аз видях пленението на моите синове и дъщери, което Вечният напрати върху тях.

<br><b>[4:11]</b>&nbsp; Аз ги храних с радост, а отпуснах с плач и жалост.

<br><b>[4:12]</b>&nbsp; Никой да се не радва за мене вдовеца и оставен от мнозина; аз запустях заради греховете на моите деца, защото те се отклониха от Божия закон;

<br><b>[4:13]</b>&nbsp; не познаха наредбите на Бога, не ходиха по пътя на Божиите заповеди и не стъпиха в пътеките към учението за Неговата правда.

<br><b>[4:14]</b>&nbsp; Дойдете, съжители сионски, и си спомнете пленението на моите синове и дъщери, което Вечният напрати върху им.

<br><b>[4:15]</b>&nbsp; Защото Той напрати върху им народ отдалеч, народ безсрамен и другоезичен, понеже се не засрамиха от старец и не пожалиха младенец,

<br><b>[4:16]</b>&nbsp; и отведоха на вдовица милите синове и лишиха самотната от дъщерите.

<br><b>[4:17]</b>&nbsp; Аз пък с какво мога да ви помогна?

<br><b>[4:18]</b>&nbsp; Който напрати върху вас тия бедствия, Той ще ви и избави от ръцете на враговете ви.

<br><b>[4:19]</b>&nbsp; Дойдете, деца, дойдете, защото аз запустях.

<br><b>[4:20]</b>&nbsp; Аз снех от себе си дрехата на мира и надянах вретището на моята молитва; ще викам към Вечния през дните си.

<br><b>[4:21]</b>&nbsp; Дерзайте, деца, викайте към Бога, и Той ще ви избави от насилие, от вражи ръце.

<br><b>[4:22]</b>&nbsp; Защото от Вечния очаквах аз вашето спасение, и върху мене дойде от Светия радост за милостта, която скоро ще ви дойде от Вечния, Спасителя наш.

<br><b>[4:23]</b>&nbsp; Аз ви отпущах с печал и жалост, но Бог ще ми върне вас с радост и веселие навеки.

<br><b>[4:24]</b>&nbsp; Защото, както сега съжителите сионски видяха вашето пленение, тъй ще видят скоро вашето от Бога спасение, което ще ви дойде с голяма слава и величие от Вечния.

<br><b>[4:25]</b>&nbsp; Деца, потърпете Божия гняв, който ви е постигнал: преследвал те е враг, но ти скоро ще видиш неговата гибел и ще стъпиш на врата му.

<br><b>[4:26]</b>&nbsp; Тия, които съм отгледал в нега, тръгнаха по грапави пътища, хванати като стадо, разграбено от врагове.

<br><b>[4:27]</b>&nbsp; Дерзайте, деца, и викайте към Бога, защото за вас ще си спомни Оня, Който ви напрати това.

<br><b>[4:28]</b>&nbsp; Каквато беше вашата решителност да се отдалечите от Бога, увеличете я десетократно да се обърнете и Го подирите,

<br><b>[4:29]</b>&nbsp; защото Оня, Който ви напрати тия бедствия, ще напрати върху ви вечно веселие със спасение.

<br><b>[4:30]</b>&nbsp; Дерзай, Иерусалиме! Този, Който ти е име дарувал, ще те утеши.

<br><b>[4:31]</b>&nbsp; Клети са ония, които те оскърбяваха и се радваха на твоето падане.

<br><b>[4:32]</b>&nbsp; Клети са градовете, на които служиха твоите деца; клета е земята, която прие твоите синове;

<br><b>[4:33]</b>&nbsp; защото, както тя се радва за твоето падане и се весели за твоето поражение, тъй ще скърби за своето опустошение.

<br><b>[4:34]</b>&nbsp; Аз ще я направя да се не радва на много народ, и хвалбите й ще се обърнат в печал;

<br><b>[4:35]</b>&nbsp; защото ще дойде върху нея огън от Вечния за дълги дни, и дълго, дълго време ще я обитават бесове.

<br><b>[4:36]</b>&nbsp; Озърни се, Иерусалиме, на изток и виж радостта, която ти иде от Бога.

<br><b>[4:37]</b>&nbsp; Ето, идат твоите синове, които си отпуснал, идат събрани от изток до запад с думата на Светия, обрадвани за Божията слава.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
5
</font> </b></td> </tr> </table></center>
<br><b>[5:1]</b>&nbsp; Иерусалиме! снеми от себе си дрехата на плача и на твоето огорчение и се облечи с благолепие на слава от Бога навеки!

<br><b>[5:2]</b>&nbsp; Облечи се с дреха на правда от Бога, тури на глава си венец на слава от Вечния,

<br><b>[5:3]</b>&nbsp; защото Бог ще покаже на цялото поднебесие твоята слава.

<br><b>[5:4]</b>&nbsp; Навеки Бог ще те нарече: мир на правда и слава на благочестие.

<br><b>[5:5]</b>&nbsp; Стани, Иерусалиме, и застани на висота, обърни се към изток и погледни децата си, събрани от заник-слънце до изток по думата на Светия, обрадвани, че Бог си е спомнил за тях.

<br><b>[5:6]</b>&nbsp; Те излязоха от тебе пеша, карани от враговете, но Бог ще ги доведе при тебе, носени в слава като царски синове;

<br><b>[5:7]</b>&nbsp; защото Бог е определил, всяка висока планина и вечните хълмове да се снишат, а долините да се изпълнят, за да се уравни земята, та Израил да върви твърдо с Божия слава,

<br><b>[5:8]</b>&nbsp; а горите и всяко благовонно дърво да правят сянка Израилю, по Божия повеля.

<br><b>[5:9]</b>&nbsp; Бог ще предвожда радостно Израиля със светлата Си слава, със Своята милост и правда.

</font><br><br></td></tr></table></div></body>
<!-- Mirrored from dveri.bg/bible/oldtest.bg/32.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
</html>
