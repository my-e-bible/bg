<HTML>
<!-- Mirrored from dveri.bg/bible/newtest.bg/9.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
<!-- Added by HTTrack --><meta http-equiv="content-type" content="text/html;charset=utf-8" /><!-- /Added by HTTrack -->
<HEAD><TITLE>Първо съборно послание на св. ап. Йоана Богослова</TITLE>
<META http-equiv=Content-Type content="text/html; charset=utf-8">
<META content="k.s." name=GENERATOR></HEAD>
<body bgcolor="#FFFFFF">
<p align="center">&nbsp; 
<div align="center">
  <table width="633" border="0">
    <tr> 
      <td> <font face="Verdana, Arial, Helvetica, sans-serif" size="4"><b><center>ПЪРВО СЪБОРНО ПОСЛАНИЕ НА СВЕТИ АПОСТОЛ ИОАНА БОГОСЛОВА
</center></b><br>
<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
1
</font> </b></td> </tr> </table></center>
<br><b>[1:1]</b>&nbsp; Което е било отначало, което сме чули, което сме видели с очите си, което сме наблюдавали и което ръцете ни са попипали, за Словото на живота

<br><b>[1:2]</b>&nbsp; (и животът се яви, и ние видяхме, и свидетелствуваме, и ви възвестяваме вечния живот, който беше у Отца и се яви нам),

<br><b>[1:3]</b>&nbsp; което сме видели и чули, ви възвестяваме, за да имате и вие общение с нас; а нашето общение е с Отца и Неговия Син Иисуса Христа.

<br><b>[1:4]</b>&nbsp; И това ви пишем, за да бъде радостта ви пълна.

<br><b>[1:5]</b>&nbsp; И благовестието, което чухме от Него и ви възвестяваме, е това, че Бог е светлина, и в Него няма никаква тъмнина.

<br><b>[1:6]</b>&nbsp; Ако кажем, че имаме общение с Него, а ходим в тъмнината, ние лъжем и не постъпваме по истината;

<br><b>[1:7]</b>&nbsp; ако ли ходим в светлината, както и Той е в светлината, имаме общение един с други, и кръвта на Иисуса Христа, Неговия Син, ни очистя от всеки грях.

<br><b>[1:8]</b>&nbsp; Ако кажем, че нямаме грях, себе си мамим, и истината не е в нас.

<br><b>[1:9]</b>&nbsp; Ако изповядваме греховете си, Той е верен и праведен, за да ни прости греховете и ни очисти от всяка неправда.

<br><b>[1:10]</b>&nbsp; Ако кажем, че не сме съгрешили, правим Го лъжец, и словото Му не е в нас.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
2
</font> </b></td> </tr> </table></center>
<br><b>[2:1]</b>&nbsp; Чеда мои! Това ви пиша, за да не съгрешавате; и ако някой съгреши, то пред Отца имаме ходатай Иисуса Христа Праведника:

<br><b>[2:2]</b>&nbsp; и Той е омилостивение за нашите грехове, и не само за нашите, но и за греховете на цял свят.

<br><b>[2:3]</b>&nbsp; По това узнаваме, че сме Го познали, ако пазим Неговите заповеди.

<br><b>[2:4]</b>&nbsp; Който казва: "познах Го", а заповедите Му не пази, той е лъжец, и истината не е в него;

<br><b>[2:5]</b>&nbsp; а който пази словото Му, в него наистина Божията любов е съвършена: по това узнаваме, че сме в Него.

<br><b>[2:6]</b>&nbsp; Който казва, че пребъдва в Него, длъжен е да постъпва тъй, както Той е постъпвал.

<br><b>[2:7]</b>&nbsp; Възлюбени, пиша ви не нова заповед, а заповед стара, която имахте отначало. Старата заповед е словото, което чухте отначало.

<br><b>[2:8]</b>&nbsp; Но все пак нова заповед ви пиша, - онова, що е истинско и в Него и във вас; защото тъмнината преминава, и истинската светлина вече свети.

<br><b>[2:9]</b>&nbsp; Който казва, че е в светлината, а мрази брата си, той е още в тъмнината.

<br><b>[2:10]</b>&nbsp; Който обича брата си, той пребъдва в светлината, и в него няма съблазън.

<br><b>[2:11]</b>&nbsp; А който мрази брата си, той се намира в тъмнината, и в тъмнината ходи, и не знае накъде отива, защото тъмнината е ослепила очите му.

<br><b>[2:12]</b>&nbsp; Пиша вам, чеда, защото ви са простени греховете заради Неговото име.

<br><b>[2:13]</b>&nbsp; Пиша вам, бащи, защото познахте Оногова, Който е отначало. Пиша вам, момци, защото победихте лукавия. Пиша вам, момчета, защото познахте Отца.

<br><b>[2:14]</b>&nbsp; Писах вам, бащи, защото познахте Оногова, Който е отначало; писах вам, момци, защото сте силни, и Божието слово пребъдва във вас, и победихте лукавия.

<br><b>[2:15]</b>&nbsp; Не обичайте света, нито което е в света: ако някой обича света, той няма любовта на Отца.

<br><b>[2:16]</b>&nbsp; Защото всичко, що е в света - похотта на плътта, похотта на очите и гордостта житейска, не е от Отца, а от тоя свят.

<br><b>[2:17]</b>&nbsp; И светът преминава, и неговите похоти, а който изпълнява волята Божия, пребъдва довека.

<br><b>[2:18]</b>&nbsp; Деца, последно време е. И както сте слушали, че иде антихрист, и сега са се появили вече много антихристи: от това и познаваме, че е последно време.

<br><b>[2:19]</b>&nbsp; Те излязоха от нас, но не бяха наши; защото, ако бяха били наши, щяха да останат с нас; но те излязоха, за да стане явно, че не са всички наши.

<br><b>[2:20]</b>&nbsp; И вие имате помазание от Светаго и знаете всичко.

<br><b>[2:21]</b>&nbsp; Не ви писах, че не знаете истината, а че я знаете, както и че никоя лъжа не иде от истината.

<br><b>[2:22]</b>&nbsp; Кой е лъжец, ако не оня, който отрича, че Иисус е Христос? Той е антихрист, който отрича Отца и Сина.

<br><b>[2:23]</b>&nbsp; Всякой, който отрича Сина, няма и Отца; а който изповядва Сина, има и Отца.

<br><b>[2:24]</b>&nbsp; И тъй, каквото вие сте чули отначало, то и да пребъдва у вас; ако пребъде у вас което сте чули изпърво, и вие ще пребъдете в Сина и в Отца.

<br><b>[2:25]</b>&nbsp; И това е обещанието, което Сам ни обеща - вечният живот.

<br><b>[2:26]</b>&nbsp; Това ви писах поради ония, които ви прелъстяват.

<br><b>[2:27]</b>&nbsp; И помазанието, което вие получихте от Него, пребъдва у вас, и нямате нужда да ви учи някой; но понеже самото това помазание ви учи на всичко и е истинско и нелъжовно, то пребъдвайте в него, според както ви е научило.

<br><b>[2:28]</b>&nbsp; И тъй, чеда, пребъдвайте в Него, та, когато се яви, да имаме дръзновение и да се не посрамим от Него, кога дойде.

<br><b>[2:29]</b>&nbsp; Ако знаете, че Той е праведник, знайте и това, че всякой, който върши правда, е роден от Него.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
3
</font> </b></td> </tr> </table></center>
<br><b>[3:1]</b>&nbsp; Вижте, каква любов ни е дал Отец - да се наречем чеда Божии и сме. Затова светът не ни знае, защото Него не позна.

<br><b>[3:2]</b>&nbsp; Възлюбени, сега сме чеда Божии; но още не е станало явно, какво ще бъдем. Знаем само, че, кога стане явно, ще бъдем подобни Нему, защото ще Го видим както си е.

<br><b>[3:3]</b>&nbsp; И всякой, който има тая надежда на Него, очиства себе си, както е Той чист.

<br><b>[3:4]</b>&nbsp; Всякой, който прави грях, прави и беззаконие; и грехът е беззаконие.

<br><b>[3:5]</b>&nbsp; И знаете, че Той се яви, за да вземе греховете ни, и грях в Него няма.

<br><b>[3:6]</b>&nbsp; Всякой, който пребъдва в Него, не съгрешава; всякой, който съгрешава, не Го е видял, нито Го е познал.

<br><b>[3:7]</b>&nbsp; Чеда, никой да ви не прелъстява! Който върши правда, праведен е, както Той е праведен.

<br><b>[3:8]</b>&nbsp; Който прави грях, от дявола е, защото открай време дяволът съгрешава. Затова се и яви Син Божий, за да разруши делата на дявола.

<br><b>[3:9]</b>&nbsp; Всякой, който е роден от Бога, грях не прави, защото семето Му пребъдва в него; и не може да греши, защото е роден от Бога.

<br><b>[3:10]</b>&nbsp; Чедата Божии и чедата дяволови се познават тъй: всякой, който не върши правда, не е от Бога, също и който не обича брата си.

<br><b>[3:11]</b>&nbsp; Защото такова е благовестието, което чухте изпърво, - да любим един другиго,

<br><b>[3:12]</b>&nbsp; не както Каин, който беше от лукавия и уби брата си. А защо го уби? Затова, че неговите дела бяха лоши, а братовите му - праведни.

<br><b>[3:13]</b>&nbsp; Недейте се чуди, братя мои, ако светът ви мрази.

<br><b>[3:14]</b>&nbsp; Ние знаем, че преминахме от смърт в живот, защото обичаме братята; който не обича брата си, пребъдва в смърт.

<br><b>[3:15]</b>&nbsp; Всякой, който мрази брата си, е човекоубиец; и знаете, че никой човекоубиец няма вечен живот, който да пребъдва в него.

<br><b>[3:16]</b>&nbsp; Любовта познахме по това, че Той положи за нас душата Си: и ние сме длъжни да полагаме душите си за братята.

<br><b>[3:17]</b>&nbsp; А който има световните блага, пък като види брата си в немотия, затвори от него сърцето си, - как пребъдва в такъв Божията любов?

<br><b>[3:18]</b>&nbsp; Чеда мои, нека любим не с думи или с език, а с дела и истина!

<br><b>[3:19]</b>&nbsp; И по това познаваме, че сме от истината, и пред Него ще успокояваме сърцата си;

<br><b>[3:20]</b>&nbsp; защото, ако нашето сърце ни осъжда, колко повече Бог, понеже Той е по-голям от нашето сърце и знае всичко.

<br><b>[3:21]</b>&nbsp; Възлюбени, ако нашето сърце не ни осъжда, ние имаме дръзновение пред Бога,

<br><b>[3:22]</b>&nbsp; и, каквото просим, получаваме от Него, защото пазим Неговите заповеди и вършим което е благоугодно пред Него.

<br><b>[3:23]</b>&nbsp; А заповедта Му е тая, да вярваме в името на Неговия Син Иисуса Христа и да любим един други, както ни е дал заповед.

<br><b>[3:24]</b>&nbsp; И който пази заповедите Му, пребъдва в Него, и Той - в него. А че Той пребъдва в нас, узнаваме по духа, който ни е дал.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
4
</font> </b></td> </tr> </table></center>
<br><b>[4:1]</b>&nbsp; Възлюбени, не на всеки дух вярвайте, а изпитвайте духовете, дали са от Бога, защото много лъжепророци се явиха в света.

<br><b>[4:2]</b>&nbsp; По това познавайте Божия Дух (и лъжливия дух); всякой дух, който изповядва, че в плът е дошъл Иисус Христос, е от Бога.

<br><b>[4:3]</b>&nbsp; А всякой дух, който не изповядва, че в плът е дошъл Иисус Христос, не е от Бога; това е духът на антихриста, за когото сте слушали, че иде, па и сега е вече в света.

<br><b>[4:4]</b>&nbsp; Вие сте от Бога, чеда, и сте ги победили; защото Тоя, Който е във вас, е по-голям от оногова, който е в света.

<br><b>[4:5]</b>&nbsp; Те са от света, затова и по светски говорят, и светът ги слуша.

<br><b>[4:6]</b>&nbsp; Ние сме от Бога: който знае Бога, слуша ни; който не е от Бога, не ни слуша. По това и познаваме духа на истината и духа на заблудата.

<br><b>[4:7]</b>&nbsp; Възлюбени, нека любим един другиго, защото любовта е от Бога, и всякой, който люби, е роден от Бога и познава Бога;

<br><b>[4:8]</b>&nbsp; който не люби, той не е познал Бога, защото Бог е любов,

<br><b>[4:9]</b>&nbsp; Божията любов към нас в това се яви, дето Бог проводи в света Своя Единороден Син, за да бъдем живи чрез Него.

<br><b>[4:10]</b>&nbsp; В това се състои любовта, че не ние възлюбихме Бога, а Той ни възлюби и проводи Сина Си да стане умилостивение за нашите грехове.

<br><b>[4:11]</b>&nbsp; Възлюбени, ако тъй ни възлюби Бог, и ние сме длъжни да любим един другиго.

<br><b>[4:12]</b>&nbsp; Бога никой никога не е видял. Ако любим един другиго, Бог пребъдва в нас, и любовта Му е съвършена у нас.

<br><b>[4:13]</b>&nbsp; Че ние пребъдваме в Него и Той в нас, узнаваме от това, дето ни е дал от Своя Дух.

<br><b>[4:14]</b>&nbsp; И ние видяхме и свидетелствуваме, че Отец проводи Сина за Спасител на света.

<br><b>[4:15]</b>&nbsp; Който изповяда, че Иисус е Син Божий, в него пребъдва Бог, и той - в Бога.

<br><b>[4:16]</b>&nbsp; И ние познахме любовта, която Бог има към нас, и повярвахме в това. Бог е любов, и който пребъдва в любовта, пребъдва в Бога, и Бог - в него.

<br><b>[4:17]</b>&nbsp; Любовта у нас се затуй съвършенствува, за да имаме дръзновение в съдния ден; защото, както е Той, тъй сме и ние в тоя свят.

<br><b>[4:18]</b>&nbsp; В любовта страх няма, но съвършената любов пропъжда страха, защото в страха има мъка. Който се бои, не е съвършен в любовта.

<br><b>[4:19]</b>&nbsp; Ние Го любим, защото Той по-напред ни възлюби.

<br><b>[4:20]</b>&nbsp; Който каже: "любя Бога", а мрази брата си, лъжец е; защото, който не люби брата си, когото е видял, как може да люби Бога, Когото не е видял?

<br><b>[4:21]</b>&nbsp; И ние имаме от Него тая заповед, който люби Бога, да люби и брата си.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
5
</font> </b></td> </tr> </table></center>
<br><b>[5:1]</b>&nbsp; Всякой, който вярва, че Иисус е Христос, от Бога е роден, и всякой, който люби Родилия, люби и Родения от Него.

<br><b>[5:2]</b>&nbsp; По това познаваме, че любим чедата Божии, като любим Бога и пазим Неговите заповеди.

<br><b>[5:3]</b>&nbsp; Защото любовта към Бога се състои в това: да пазим заповедите Му. И Неговите заповеди не са тежки.

<br><b>[5:4]</b>&nbsp; Защото всякой, който е роден от Бога, побеждава света; и тази е победата, която победи света - нашата вяра.

<br><b>[5:5]</b>&nbsp; Кой побеждава света, ако не онзи, който вярва, че Иисус е Син Божий?

<br><b>[5:6]</b>&nbsp; Този е Иисус Христос, Който дойде чрез вода и кръв (и чрез Духа) - не само чрез вода, а чрез вода и кръв; и Духът е, Който свидетелствува, понеже Духът е истина.

<br><b>[5:7]</b>&nbsp; Защото Трима са, Които свидетелствуват на небето: Отец, Слово и Светий Дух; и Тия Тримата са Едно.

<br><b>[5:8]</b>&nbsp; И три са, които свидетелствуват на земята: духът, водата и кръвта; и трите за едно свидетелствуват.

<br><b>[5:9]</b>&nbsp; Ако приемаме човешкото свидетелство, Божието свидетелство е по-голямо, защото това е свидетелството Божие, с което Бог свидетелствува за Своя Син.

<br><b>[5:10]</b>&nbsp; Който вярва в Сина Божий, има свидетелството в себе си; който не вярва в Бога, прави Го лъжец, защото не е повярвал в свидетелството, с което е свидетелствувал Бог за Своя Син.

<br><b>[5:11]</b>&nbsp; А свидетелството е това, че Бог ни е дарувал живот вечен; и тоя живот е в Неговия Син.

<br><b>[5:12]</b>&nbsp; Който има Сина Божий, има тоя живот; който няма Сина Божий, няма тоя живот.

<br><b>[5:13]</b>&nbsp; Това писах до вас, вярващите в името на Сина Божий, за да знаете, че имате живот вечен, и да вярвате в името на Сина Божий.

<br><b>[5:14]</b>&nbsp; И дръзновението, що имаме пред Него, е това, че, ако просим нещо по Неговата воля, слуша ни;

<br><b>[5:15]</b>&nbsp; и ако знаем, че ни слуша за каквото бихме просили, знаем и че получаваме, каквото сме просили от Него.

<br><b>[5:16]</b>&nbsp; Ако някой види брата си да съгрешава с грях не за смърт, нека се моли, и Бог ще даде живот нему, - сиреч, на оногова, който съгрешава не за смърт. Има грях за смърт: не за него, казвам, да се моли.

<br><b>[5:17]</b>&nbsp; Всяка неправда е грях, но има грях не за смърт.

<br><b>[5:18]</b>&nbsp; Знаем, че всеки, роден от Бога, не греши; но роденият от Бога пази себе си, и лукавият го не докосва.

<br><b>[5:19]</b>&nbsp; Знаем, че ние сме от Бога, и че цял свят лежи в злото.

<br><b>[5:20]</b>&nbsp; Знаем също, че Син Божий дойде и ни даде светлина и разум, да познаем истиннаго Бога; и ние пребъдваме в истиннаго Бога - Неговия Син Иисуса Христа. Той е истински Бог и живот вечен.

<br><b>[5:21]</b>&nbsp; Чеда, пазете себе си от идолите. Амин.

</font><br><br></td></tr></table></div></body>
<!-- Mirrored from dveri.bg/bible/newtest.bg/9.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
</html>