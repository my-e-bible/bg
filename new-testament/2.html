<HTML>
<!-- Mirrored from dveri.bg/bible/newtest.bg/2.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
<!-- Added by HTTrack --><meta http-equiv="content-type" content="text/html;charset=Windows-1251" /><!-- /Added by HTTrack -->
<HEAD><TITLE>От Марка свето Евангелие</TITLE>
<META http-equiv=Content-Type content="text/html; charset=windows-1251">
<META content="k.s." name=GENERATOR></HEAD>
<body bgcolor="#FFFFFF">
<p align="center">&nbsp; 
<div align="center">
  <table width="633" border="0">
    <tr> 
      <td> <font face="Verdana, Arial, Helvetica, sans-serif" size="4"><b><center>ОТ МАРКА СВЕТО ЕВАНГЕЛИЕ
</center></b><br>
<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
1
</font> </b></td> </tr> </table></center>
<br><b>[1:1]</b>&nbsp; Начало на Евангелието на Иисуса Христа, Сина Божий,

<br><b>[1:2]</b>&nbsp; както е писано у пророците: "ето, Аз изпращам пред лицето Ти Моя Ангел, който ще приготви Твоя път пред Тебе."

<br><b>[1:3]</b>&nbsp; "Гласът на викащия в пустинята говори: пригответе пътя на Господа, прави правете пътеките Му."

<br><b>[1:4]</b>&nbsp; Иоан кръщаваше в пустинята и проповядваше покайно кръщение за опрощаване грехове.

<br><b>[1:5]</b>&nbsp; И излизаха при него цялата Иудейска страна и иерусалимци, и всички се кръщаваха от него в река Иордан, като изповядваха греховете си.

<br><b>[1:6]</b>&nbsp; А Иоан носеше дреха от камилска вълна, и кожен пояс на кръста си, и ядеше акриди и див мед.

<br><b>[1:7]</b>&nbsp; И проповядваше, думайки: след мене иде по-силният от мене, на Когото не съм достоен да се наведа и развържа ремъка на обущата Му;

<br><b>[1:8]</b>&nbsp; аз ви кръстих с вода, а Той ще ви кръсти с Дух Светий.

<br><b>[1:9]</b>&nbsp; И в ония дни дойде Иисус от Назарет Галилейски и се кръсти от Иоана в Иордан.

<br><b>[1:10]</b>&nbsp; И когато излизаше от водата, веднага видя да се разтварят небесата, и Духът като гълъб да слиза върху Него.

<br><b>[1:11]</b>&nbsp; И глас биде от небесата: Ти си Моят Син възлюблен, в Когото е Моето благоволение.

<br><b>[1:12]</b>&nbsp; Веднага след това Духът Го извежда в пустинята.

<br><b>[1:13]</b>&nbsp; И Той беше там, в пустинята, четирийсет дни, изкушаван от сатаната; беше със зверовете; и Ангелите Му служеха.

<br><b>[1:14]</b>&nbsp; А след като бе предаден Иоан, Иисус дойде в Галилея и, проповядвайки благовестието за царството Божие,

<br><b>[1:15]</b>&nbsp; казваше: времето се изпълни, и наближи царството Божие; покайте се и вярвайте в Евангелието.

<br><b>[1:16]</b>&nbsp; А като вървеше покрай Галилейско море, видя Симона и брата му Андрея да хвърлят мрежа в морето, понеже бяха рибари.

<br><b>[1:17]</b>&nbsp; И рече им Иисус: вървете след Мене, и Аз ще ви направя да бъдете ловци на човеци.

<br><b>[1:18]</b>&nbsp; И те веднага оставиха мрежите си и тръгнаха след Него.

<br><b>[1:19]</b>&nbsp; И като отмина малко, Той видя Иакова Зеведеев и брата му Иоана, също в кораб, да кърпят мрежите си;

<br><b>[1:20]</b>&nbsp; и тозчас ги повика. И те оставиха баща си Зеведея в кораба с надничарите и тръгнаха след Него.

<br><b>[1:21]</b>&nbsp; След това дохождат в Капернаум; и наскоро в събота Той влезе в синагогата и поучаваше.

<br><b>[1:22]</b>&nbsp; И чудеха се на учението Му, понеже Той ги поучаваше като такъв, който има власт, а не като книжниците.

<br><b>[1:23]</b>&nbsp; Имаше в синагогата им човек с нечист дух, който извика и каза:

<br><b>[1:24]</b>&nbsp; о, какво имаш Ти с нас, Иисусе Назареецо! Дошъл си да ни погубиш ли? Зная Те, кой си Ти, Светия Божий.

<br><b>[1:25]</b>&nbsp; Но Иисус му запрети, като рече: млъкни и излез из него!

<br><b>[1:26]</b>&nbsp; Тогава нечистият дух, като го стърси и изкрещя с висок глас, излезе из него.

<br><b>[1:27]</b>&nbsp; И всички изтръпнаха от ужас, тъй че един други се питаха и казваха: що е това? Какво е това ново учение, та и на нечисти духове Той властно заповядва, и те Му се покоряват?

<br><b>[1:28]</b>&nbsp; И веднага се пръсна слух за Него по цялата околност Галилейска.

<br><b>[1:29]</b>&nbsp; И щом излязоха от синагогата, дойдоха с Иакова и Иоана в къщата на Симона и Андрея.

<br><b>[1:30]</b>&nbsp; А тъщата Симонова лежеше от огница; и начаса Му казват за нея.

<br><b>[1:31]</b>&nbsp; Като се приближи, Той я хвана за ръка и я повдигна; и огницата веднага я остави, и тя им прислужваше.

<br><b>[1:32]</b>&nbsp; А привечер по заник-слънце, довеждаха при Него всички болни и хванати от бяс.

<br><b>[1:33]</b>&nbsp; И целият град се бе събрал пред вратата.

<br><b>[1:34]</b>&nbsp; И Той изцери мнозина, които страдаха от разни болести; изгони много бесове, и не оставяше бесовете да казват, че знаят, какво Той е Христос.

<br><b>[1:35]</b>&nbsp; А сутринта, като стана в тъмни зори, излезе и се отдалечи в самотно място, и там се молеше.

<br><b>[1:36]</b>&nbsp; Симон и ония, които бяха с Него, притърчаха подире Му;

<br><b>[1:37]</b>&nbsp; и като Го намериха, казаха Му: всички Те търсят.

<br><b>[1:38]</b>&nbsp; Той им каза: да идем в близките села и градове, та и там да проповядвам, защото затова съм излязъл.

<br><b>[1:39]</b>&nbsp; И проповядваше в синагогите им по цяла Галилея и изгонваше бесовете.

<br><b>[1:40]</b>&nbsp; Дохожда при Него един прокажен и, молейки Го, пада пред Него на колене и Му казва: ако искаш, можеш ме очисти.

<br><b>[1:41]</b>&nbsp; А Иисус, като се смили, протегна ръка, докосна се до него и му рече: искам, очисти се!

<br><b>[1:42]</b>&nbsp; След тия Негови думи проказата веднага се махна от него, и той стана чист.

<br><b>[1:43]</b>&nbsp; И като го изгледа строго, Иисус начаса го отпрати,

<br><b>[1:44]</b>&nbsp; и му рече: гледай, никому нищо не обаждай, а иди, покажи се на свещеника, и принеси за очистянето си, каквото е заповядал Моисей, тям за свидетелство.

<br><b>[1:45]</b>&nbsp; А той, като излезе, захвана да разказва много и да разглася за станалото, тъй че Иисус не можеше вече да влезе явно в града, а се намираше навън, в самотни места. И дохождаха при Него отвсякъде.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
2
</font> </b></td> </tr> </table></center>
<br><b>[2:1]</b>&nbsp; След няколко дни Той пак влезе в Капернаум; и се разчу, че е в една къща.

<br><b>[2:2]</b>&nbsp; Тозчас се събраха мнозина, тъй че и пред вратата не можеха да се поберат; и Той им проповядваше словото.

<br><b>[2:3]</b>&nbsp; И дойдоха при Него с един разслабен, когото носеха четворица,

<br><b>[2:4]</b>&nbsp; и като не можеха да се приближат до Него поради навалицата, разкриха и пробиха покрива на къщата, дето се намираше Той, и спуснаха одъра, на който лежеше разслабеният.

<br><b>[2:5]</b>&nbsp; Като видя вярата им, Иисус каза на разслабения: чедо, прощават ти се греховете.

<br><b>[2:6]</b>&nbsp; Там седяха някои от книжниците и размишляваха в сърцата си:

<br><b>[2:7]</b>&nbsp; какво тъй богохулствува Тоя? Кой може да прощава грехове, освен един Бог?

<br><b>[2:8]</b>&nbsp; Иисус, веднага като узна с духа Си, че размишляват тъй в себе си, рече им: що размишлявате това в сърцата си?

<br><b>[2:9]</b>&nbsp; Кое е по-лесно да кажа на разслабения: прощават ти се греховете ли, или да кажа: стани, вземи си одъра и ходи?

<br><b>[2:10]</b>&nbsp; Но за да знаете, че Син Човеческий има власт на земята да прощава грехове (казва на разслабения):

<br><b>[2:11]</b>&nbsp; тебе казвам: стани, вземи си одъра и върви у дома си.

<br><b>[2:12]</b>&nbsp; Той веднага стана и, като взе одъра си, излезе пред всички, тъй че всички се чудеха и славеха Бога, като казваха: никога такова нещо не сме виждали.

<br><b>[2:13]</b>&nbsp; И излезе Иисус пак край морето; и всичкият народ дохождаше при Него, и Той ги поучаваше.

<br><b>[2:14]</b>&nbsp; Като вървеше, видя Левия Алфеев, който седеше на митницата, и му казва: върви след Мене. Той стана и тръгна след Него.

<br><b>[2:15]</b>&nbsp; И когато Иисус седеше на трапеза в къщата му, заедно с Него седяха и учениците Му и много митари и грешници; защото те бяха много и вървяха подире Му.

<br><b>[2:16]</b>&nbsp; Книжниците и фарисеите, като видяха, че Той яде с митари и грешници, думаха на учениците Му: как тъй яде и пие Той с митари и грешници?

<br><b>[2:17]</b>&nbsp; Като чу това, Иисус им казва: здравите нямат нужда от лекар, а болните. Не съм дошъл да призова праведници, а грешници към покаяние.

<br><b>[2:18]</b>&nbsp; Учениците Иоанови и фарисейските постеха. Дохождат и Му казват: защо учениците Иоанови и фарисейските постят, а Твоите ученици не постят?

<br><b>[2:19]</b>&nbsp; Иисус им рече: нима могат сватбарите да постят, когато е с тях младоженецът? Докле е с тях младоженецът, те не могат да постят;

<br><b>[2:20]</b>&nbsp; но ще дойдат дни, когато ще им отнемат младоженеца, и тогава, през ония дни ще постят.

<br><b>[2:21]</b>&nbsp; Никой не кърпи вехта дреха с кръпка от небелен плат; инак, новопришитото ще отдере от вехтото, и съдраното ще стане по-грозно.

<br><b>[2:22]</b>&nbsp; Никой не налива ново вино във вехти мехове; инак, новото вино ще спука меховете, и виното ще изтече, и меховете ще се изхабят; но ново вино трябва да се налива в нови мехове.

<br><b>[2:23]</b>&nbsp; И случи Му се да минава в събота през посевите, и учениците Му, като вървяха по пътя, късаха класове.

<br><b>[2:24]</b>&nbsp; А фарисеите Му рекоха: виж, защо вършат в събота това, което не е позволено?

<br><b>[2:25]</b>&nbsp; Той им рече: нима никога не сте чели, що стори Давид, когато имаше нужда и огладня сам и ония, които бяха с него?

<br><b>[2:26]</b>&nbsp; Как влезе в Божия дом при първосвещеник Авиатара и изяде хлябовете на предложението, що не биваше да яде никой, освен свещениците, па даде и на ония, които бяха с него?

<br><b>[2:27]</b>&nbsp; И думаше им: съботата е направена за човека, а не човек за съботата:

<br><b>[2:28]</b>&nbsp; тъй че Син Човеческий е господар и на съботата.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
3
</font> </b></td> </tr> </table></center>
<br><b>[3:1]</b>&nbsp; И влезе пак в синагогата; там имаше един човек с изсъхнала ръка.

<br><b>[3:2]</b>&nbsp; И Го следяха, дали не ще го изцери в събота, за да Го обвинят.

<br><b>[3:3]</b>&nbsp; А Той казва на човека с изсъхналата ръка: изправи се насред.

<br><b>[3:4]</b>&nbsp; Тям пък казва: в събота добро ли е позволено да прави човек, или зло? да спаси ли една душа, или да погуби? Но те мълчаха.

<br><b>[3:5]</b>&nbsp; И, като ги изгледа с гняв, нажален поради ожесточението на сърцата им, казва на човека: протегни си ръката. И протегна я, и ръката му стана здрава като другата.

<br><b>[3:6]</b>&nbsp; Фарисеите, като излязоха, незабавно се събраха с иродианите на съвещание против Него, как да Го погубят.

<br><b>[3:7]</b>&nbsp; А Иисус се отдалечи с учениците Си към морето, и след Него тръгна множество народ от Галилея, Иудея,

<br><b>[3:8]</b>&nbsp; Иерусалим, Идумея и изотвъд Иордан. И живеещите около Тир и Сидон, като чуха, какво Той вършеше, дойдоха при Него в голямо множество.

<br><b>[3:9]</b>&nbsp; И поръча на учениците Си да Го чака една ладия, поради навалицата, за да Го не притискат;

<br><b>[3:10]</b>&nbsp; понеже Той бе изцерил мнозина, тъй че, които имаха недъзи, наваляха върху Му, за да се докоснат до Него.

<br><b>[3:11]</b>&nbsp; И нечистите духове, щом Го виждаха, падаха пред Него, викаха и казваха: Ти си Син Божий!

<br><b>[3:12]</b>&nbsp; Но Той строго им запретяваше да разгласяват за Него.

<br><b>[3:13]</b>&nbsp; После се възкачи на планината и повика при Себе Си, които Сам искаше; и дойдоха при Него.

<br><b>[3:14]</b>&nbsp; И отреди от тях дванайсет, за да бъдат с Него и да ги разпраща да проповядват,

<br><b>[3:15]</b>&nbsp; и да имат власт да церят болести и да изгонват бесове;

<br><b>[3:16]</b>&nbsp; и отреди тия дванайсет: Симона, комуто даде име Петър;

<br><b>[3:17]</b>&nbsp; Иакова Зеведеева и Иоана, брат на Иакова, на които даде име Воанерге'с, сиреч, синове на гръма;

<br><b>[3:18]</b>&nbsp; Андрея, Филипа, Вартоломея, Матея, Тома, Иакова Алфеев, Тадея, Симона Кананит

<br><b>[3:19]</b>&nbsp; и Иуда Искариотски, който Го и предаде.

<br><b>[3:20]</b>&nbsp; И дохождат в една къща; и пак се събира народ, тъй че те не можеха и хляб да ядат.

<br><b>[3:21]</b>&nbsp; И като чуха близките Му, отидоха да Го приберат, понеже се говореше, че бил извън Себе Си.

<br><b>[3:22]</b>&nbsp; А дошлите от Иерусалим книжници казваха, че в Него е Веелзевул, и че изгонва бесовете със силата на бесовския княз.

<br><b>[3:23]</b>&nbsp; И като ги повика, говореше им с притчи: как може сатана да изгонва сатана?

<br><b>[3:24]</b>&nbsp; Ако някое царство се раздели на части една против друга, това царство не може устоя;

<br><b>[3:25]</b>&nbsp; и ако някой дом се раздели на части една против друга, тоя дом не може устоя;

<br><b>[3:26]</b>&nbsp; и ако сатана е въстанал против себе си и се е разделил, не може устоя: дошъл е краят му.

<br><b>[3:27]</b>&nbsp; Никой не може, като влезе в къщата на силния, да ограби покъщнината му, ако първом не върже силния, и тогава ограбва къщата му.

<br><b>[3:28]</b>&nbsp; Истина ви казвам: на човеческите синове ще се простят всички грехове и хули, с каквито биха хулили;

<br><b>[3:29]</b>&nbsp; но който похули Духа Светаго, за него прошка не ще има вовеки, а виновен ще е за вечно осъждане.

<br><b>[3:30]</b>&nbsp; Това каза Той, понеже говореха: в Него има нечист дух.

<br><b>[3:31]</b>&nbsp; И дойдоха майка Му и братята Му и, като стояха вън, пратиха при Него да Го викат.

<br><b>[3:32]</b>&nbsp; Около Него седеше народ. И Му казаха: ето, майка Ти, и братята Ти, и сестрите Ти, вън, дирят Те.

<br><b>[3:33]</b>&nbsp; Той им отговори и рече: коя е майка Ми, или кои са братята Ми?

<br><b>[3:34]</b>&nbsp; И като огледа седещите наоколо Си, каза: ето Моята майка и Моите братя;

<br><b>[3:35]</b>&nbsp; защото, който изпълни волята Божия, той Ми е брат, и сестра, и майка.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
4
</font> </b></td> </tr> </table></center>
<br><b>[4:1]</b>&nbsp; И пак захвана да поучава край морето; и понеже при Него се събра много народ, Той влезе в кораба и седеше в морето, а целият народ беше на сушата край морето.

<br><b>[4:2]</b>&nbsp; И поучаваше ги много с притчи, и в учението Си им говореше:

<br><b>[4:3]</b>&nbsp; слушайте: ето, излезе сеяч да сее;

<br><b>[4:4]</b>&nbsp; и случи се, когато сееше, едни зърна паднаха край пътя, и долетяха небесните птици и ги изкълваха.

<br><b>[4:5]</b>&nbsp; Други паднаха на каменисто място, дето нямаше много пръст, и скоро поникнаха, понеже пръстта не беше дълбока;

<br><b>[4:6]</b>&nbsp; а когато изгря слънце, бидоха попарени и, понеже нямаха корен, изсъхнаха.

<br><b>[4:7]</b>&nbsp; Други паднаха в тръни, и израснаха тръните, заглушиха семето, и то не даде плод.

<br><b>[4:8]</b>&nbsp; И други паднаха на добра земя и почнаха да дават плод, който поникна и порасна; и принесоха: едно трийсет, друго шейсет, а трето сто.

<br><b>[4:9]</b>&nbsp; И казваше им: който има уши да слуша, нека слуша!

<br><b>[4:10]</b>&nbsp; А когато остана насаме, окръжаващите Го заедно с дванайсетте Го попитаха за притчата.

<br><b>[4:11]</b>&nbsp; И казваше им: вам е дадено да узнаете тайните на царството Божие, а на ония, външните, всичко бива в притчи;

<br><b>[4:12]</b>&nbsp; за да гледат с очи, и да не видят; за да слушат с уши, и да не разбират; понеже те се боят, да не би някога да се обърнат, и да им се простят греховете.

<br><b>[4:13]</b>&nbsp; И им казва: нима не разбирате тая притча? Как тогава ще разберете всички притчи?

<br><b>[4:14]</b>&nbsp; Сеячът сее словото.

<br><b>[4:15]</b>&nbsp; Посеяното край пътя означава ония, у които се сее словото, но при които, след като го чуят, тозчас дохожда сатаната и грабва словото, посято в сърцата им.

<br><b>[4:16]</b>&nbsp; Също и посеяното на каменисти места означава ония, които, след като чуят словото, веднага с радост го приемат,

<br><b>[4:17]</b>&nbsp; ала нямат в себе си корен и са непостоянни; после, кога настане скръб или гонение заради словото, тозчас се съблазняват.

<br><b>[4:18]</b>&nbsp; Посеяното в тръни означава слушащите словото,

<br><b>[4:19]</b>&nbsp; но у които грижите на тоя век, примамливото богатство и други пожелания, като влязат в тях, заглушават словото, и то бива безплодно.

<br><b>[4:20]</b>&nbsp; А посеяното на добра земя са ония, които слушат словото и приемат и принасят плод: едни трийсет, други шейсет, а други сто.

<br><b>[4:21]</b>&nbsp; И рече им: затова ли се донася светило, за да се тури под крина или под одър? Не затова ли, за да се тури на светилник?

<br><b>[4:22]</b>&nbsp; Понеже няма нищо тайно, което да не стане явно; и нищо не е станало, за да бъде скрито, но за да излезе наяве.

<br><b>[4:23]</b>&nbsp; Ако някой има уши да слуша, нека слуша!

<br><b>[4:24]</b>&nbsp; И казваше им: обърнете внимание на това, което слушате: с каквато мярка мерите, с такова ще ви се отмери и ще се прибави вам, които слушате.

<br><b>[4:25]</b>&nbsp; Защото, който има, нему ще се даде, а който няма, от него ще се отнеме и това, що има.

<br><b>[4:26]</b>&nbsp; И казваше: царството Божие прилича, както кога човек хвърли семе в земята,

<br><b>[4:27]</b>&nbsp; и спи, и става нощя и дене; а как пониква и расте семето, той не знае.

<br><b>[4:28]</b>&nbsp; Защото земята сама по себе си ражда първом злак, после клас, след туй пълно зърно в класа;

<br><b>[4:29]</b>&nbsp; а кога узрее плодът, незабавно изпраща сърп, защото е настанала жетва.

<br><b>[4:30]</b>&nbsp; И казваше: на какво да оприличим царството Божие, или с каква притча да го изобразим?

<br><b>[4:31]</b>&nbsp; То е като синапово зърно, което, кога се посее в земята, е най-малко от всички семена земни;

<br><b>[4:32]</b>&nbsp; а кога се посее, пониква и става по-голямо от всички злакове, и пуска големи клони, тъй че под сянката му могат да се подсланят птиците небесни.

<br><b>[4:33]</b>&nbsp; И с много такива притчи им проповядваше словото, според както можеха да слушат.

<br><b>[4:34]</b>&nbsp; И без притчи не им говореше, а на учениците Си разясняваше насаме всичко.

<br><b>[4:35]</b>&nbsp; Него ден вечерта им казва: да минем на отсрещната страна.

<br><b>[4:36]</b>&nbsp; И като разпуснаха народа, учениците Го взеха със себе си, както беше в кораба; имаше и други ладии с Него.

<br><b>[4:37]</b>&nbsp; И подигна се голяма буря; а вълните прехвърляха в кораба, тъй че той вече се пълнеше с вода.

<br><b>[4:38]</b>&nbsp; А Иисус беше заспал при кърмилото на възглавница. Будят Го и Му казват: Учителю, нима не Те е грижа, че загиваме?

<br><b>[4:39]</b>&nbsp; И като се събуди, запрети на вятъра и каза на морето: млъкни, престани! И вятърът утихна, и настана голяма тишина.

<br><b>[4:40]</b>&nbsp; И им рече: що сте тъй страхливи? Как нямате вяра!

<br><b>[4:41]</b>&nbsp; И обзе ги голям страх, и казваха помежду си: кой ли е Този, та и вятърът, и морето Му се покоряват?


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
5
</font> </b></td> </tr> </table></center>
<br><b>[5:1]</b>&nbsp; И преминаха отвъд морето, в страната Гадаринска.

<br><b>[5:2]</b>&nbsp; И когато Той излезе от кораба, на часа Го срещна един излязъл от гробищата човек, хванат от нечист дух;

<br><b>[5:3]</b>&nbsp; той имаше живелище в гробищата, и никой не можеше да го върже даже с вериги;

<br><b>[5:4]</b>&nbsp; защото много пъти бе оковаван с окови и вериги, но той разкъсваше веригите, счупваше оковите, и никой не беше в сила да го укроти;

<br><b>[5:5]</b>&nbsp; и всякога, нощя и дене, по хълмове и гробища викаше и се удряше с камъни;

<br><b>[5:6]</b>&nbsp; а като видя Иисуса отдалеч, затече се и Му се поклони;

<br><b>[5:7]</b>&nbsp; и като извика с висок глас, каза: какво имаш Ти с мене, Иисусе, Син на Бога Всевишний? Заклевам Те в Бога, не ме мъчи!

<br><b>[5:8]</b>&nbsp; Защото Иисус бе му казал: излез ти, дух нечисти, от човека.

<br><b>[5:9]</b>&nbsp; И го попита: как ти е името? А той отговори и рече: легион ми е името, понеже ние сме много.

<br><b>[5:10]</b>&nbsp; И молеше го много да не ги изпъжда вън от тая страна.

<br><b>[5:11]</b>&nbsp; А там, край планината, пасеше голямо стадо свини.

<br><b>[5:12]</b>&nbsp; И всички бесове Го молеха и казваха: прати ни в свините, за да влезем в тях.

<br><b>[5:13]</b>&nbsp; Иисус веднага им позволи. И като излязоха нечистите духове, влязоха в свините; и сурна се стадото низ стръмнината в морето, а те бяха до две хиляди; и се издавиха в морето.

<br><b>[5:14]</b>&nbsp; А ония, които пасяха свините, избягаха, та разказаха в града и в околността. И жителите излязоха да видят, що се е случило.

<br><b>[5:15]</b>&nbsp; Дохождат при Иисуса и виждат, че оня, който беше по-рано бесен, в когото имаше легион, седи, облечен и със здрав ум; и се изплашиха.

<br><b>[5:16]</b>&nbsp; Ония, които бяха видели, разказваха им, как стана това с бесния и за свините.

<br><b>[5:17]</b>&nbsp; И наченаха да Го молят да си отиде от пределите им.

<br><b>[5:18]</b>&nbsp; И когато Той влезе в кораба, оня, който беше по-рано бесен, Го помоли да бъде с Него.

<br><b>[5:19]</b>&nbsp; Но Иисус му не позволи, а каза: иди си у дома при своите, и разкажи им, какво ти стори Господ и как те помилува.

<br><b>[5:20]</b>&nbsp; И отиде, и начена да разправя по Десетоградие, какво му стори Иисус. И всички се чудеха.

<br><b>[5:21]</b>&nbsp; Когато Иисус премина пак с кораб на отсамния бряг, при Него се събра много народ. И Той беше край морето.

<br><b>[5:22]</b>&nbsp; И ето, дохожда един от началниците на синагогата, на име Иаир, и като Го вижда, пада пред нозете Му

<br><b>[5:23]</b>&nbsp; и Го моли много, думайки: щерка ми е на умиране; дойди и възложи върху й ръце, за да оздравее, и тя ще бъде жива.

<br><b>[5:24]</b>&nbsp; Иисус тръгна с него. Подире Му вървеше множество народ, и Го притискаха.

<br><b>[5:25]</b>&nbsp; Една жена, която страдаше от кръвотечение дванайсет години,

<br><b>[5:26]</b>&nbsp; и много бе претеглила от много лекари, потрошила всичко, що имала, и не бе получила никаква полза, а беше й станало още по-зле,

<br><b>[5:27]</b>&nbsp; като чу за Иисуса, приближи се изотзад между народа, и се допря до дрехата Му;

<br><b>[5:28]</b>&nbsp; защото думаше си: ако се допра само до дрехите Му, ще оздравея.

<br><b>[5:29]</b>&nbsp; И тозчас пресекна в нея кръвотечението, и тя усети в тялото си, че е изцерена от болестта.

<br><b>[5:30]</b>&nbsp; А в това време Иисус, като усети в Себе Си силата, която излезе от Него, обърна се към народа и рече: кой се допря до дрехите Ми?

<br><b>[5:31]</b>&nbsp; Учениците Му казаха: Ти виждаш, че народът Те притиска, а питаш: кой се допря до Мене?

<br><b>[5:32]</b>&nbsp; Но Той гледаше наоколо, за да види оная, която извърши това.

<br><b>[5:33]</b>&nbsp; Жената пък в страх и трепет, като знаеше, какво стана с нея, приближи се, падна пред Него и Му каза цялата истина.

<br><b>[5:34]</b>&nbsp; А Той й рече: дъще, твоята вяра те спаси; иди си смиром, и бъди здрава от болестта си.

<br><b>[5:35]</b>&nbsp; Докато Той още говореше, дохождат от началника на синагогата и казват: дъщеря ти умря; какво още правиш труд на Учителя?

<br><b>[5:36]</b>&nbsp; Но Иисус, щом чу тия думи, казва началнику на синагогата: не бой се, само вярвай.

<br><b>[5:37]</b>&nbsp; И никому не позволи да върви след Него, освен на Петра, Иакова и Иоана, брат Иаковов.

<br><b>[5:38]</b>&nbsp; Дохожда в къщата на началника на синагогата и вижда смущение, и плачещи и лелекащи силно.

<br><b>[5:39]</b>&nbsp; И като влезе, казва им: що сте се развикали и разплакали? Детето не е умряло, а спи.

<br><b>[5:40]</b>&nbsp; А те Му се смееха. Но Той, като отпрати всички, взима със Себе Си бащата и майката на детето и ония, които бяха с Него, и влиза там, дето лежеше детето.

<br><b>[5:41]</b>&nbsp; И като хвана детето за ръка, казва му: талита' куми', което означава: момиче, тебе казвам, стани!

<br><b>[5:42]</b>&nbsp; Момичето веднага стана и начена да ходи, понеже беше на дванайсет години. И се смаяха твърде много.

<br><b>[5:43]</b>&nbsp; И Той строго им заповяда, никой да не знае за това, и поръча да й дадат да яде.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
6
</font> </b></td> </tr> </table></center>
<br><b>[6:1]</b>&nbsp; Оттам Той излезе и дойде в отечеството Си; а учениците Му Го следваха.

<br><b>[6:2]</b>&nbsp; Като настана събота, Той захвана да поучава в синагогата; и мнозина, които слушаха, с учудване говореха: откъде у Него това? Каква е тая мъдрост, която Му е дадена, че се вършат такива чудеса чрез ръцете Му?

<br><b>[6:3]</b>&nbsp; Не е ли Той дърводелецът, Марииният син, брат на Иакова, Иосия, Иуда и Симона? И не са ли тук между нас сестрите Му? И падаха в съблазън поради Него.

<br><b>[6:4]</b>&nbsp; А Иисус им казваше: пророк не бива без почит, освен в отечеството си, между сродници и у дома си.

<br><b>[6:5]</b>&nbsp; И не можеше да извърши там никакво чудо; само малцина болни изцери, като възложи ръце върху им.

<br><b>[6:6]</b>&nbsp; И се чудеше на неверието им. И ходеше по околните села и поучаваше.

<br><b>[6:7]</b>&nbsp; Като повика дванайсетте, начена да ги разпраща по двама, и им даде власт над нечистите духове.

<br><b>[6:8]</b>&nbsp; И им заповяда, нищо да не взимат за по път, освен една тояга: ни торба, ни хляб, ни пари в пояса,

<br><b>[6:9]</b>&nbsp; но да се обуват в прости обуща и да не обличат две дрехи.

<br><b>[6:10]</b>&nbsp; И рече им: ако някъде влезете в къща, оставайте в нея, докато си отидете оттам.

<br><b>[6:11]</b>&nbsp; И ако някои не ви приемат, нито ви послушат, като излизате оттам, отърсете праха от нозете си, за свидетелство срещу тях. Истина ви казвам: по-леко ще бъде на Содом и Гомора в съдния ден, отколкото на оня град.

<br><b>[6:12]</b>&nbsp; Те тръгнаха и проповядваха покаяние;

<br><b>[6:13]</b>&nbsp; изгонваха много бесове, и мнозина болни помазваха с елей, и ги изцеряваха.

<br><b>[6:14]</b>&nbsp; Цар Ирод чу за Иисуса (понеже името Му стана известно) и казваше: Иоан Кръстител е възкръснал от мъртвите, та затова стават чудеса чрез него.

<br><b>[6:15]</b>&nbsp; Други казваха: това е Илия; а други: пророк е, или като един от пророците.

<br><b>[6:16]</b>&nbsp; А Ирод, като чу, каза: това е Иоан, когото аз обезглавих; той е възкръснал от мъртвите.

<br><b>[6:17]</b>&nbsp; Защото сам Ирод бе проводил да хванат Иоана и го свърза в тъмницата, зарад Иродиада, жена на брата му Филипа, понеже се бе оженил за нея.

<br><b>[6:18]</b>&nbsp; Защото Иоан говореше на Ирода: не ти е позволено да водиш братовата си жена.

<br><b>[6:19]</b>&nbsp; А Иродиада го мразеше и искаше да го убие; ала не можеше.

<br><b>[6:20]</b>&nbsp; Защото Ирод се страхуваше от Иоана, като знаеше, че той е мъж праведен и свет, и го пазеше; много работи вършеше от послушание към него, и с приятност го слушаше.

<br><b>[6:21]</b>&nbsp; И като дойде сгоден ден, когато Ирод, по случай рождения си ден, даваше гощавка на своите велможи, воеводи и на стареите галилейски,

<br><b>[6:22]</b>&nbsp; дъщерята Иродиадина влезе, игра и угоди на Ирода и на сътрапезниците му. Царят каза на девойката: искай от мене, каквото щеш и ще ти дам.

<br><b>[6:23]</b>&nbsp; И закле й се: каквото и да поискаш от мене, ще ти дам, - дори и половината си царство.

<br><b>[6:24]</b>&nbsp; А тя излезе и попита майка си: какво да искам? Тя отговори: главата на Иоана Кръстителя.

<br><b>[6:25]</b>&nbsp; И тозчас влезе бързешком при царя, поиска и рече: искам още сега да ми дадеш на блюдо главата на Иоана Кръстителя.

<br><b>[6:26]</b>&nbsp; Царят се натъжи, но заради клетвата и сътрапезниците си не иска да й откаже.

<br><b>[6:27]</b>&nbsp; И веднага, като изпрати оръженосец, царят заповяда да донесат главата му.

<br><b>[6:28]</b>&nbsp; А той отиде, отсече му главата в тъмницата и я донесе на блюдо, та я даде на девойката, а девойката я даде на майка си.

<br><b>[6:29]</b>&nbsp; Учениците му, като чуха, дойдоха и дигнаха тялото му, та го погребаха.

<br><b>[6:30]</b>&nbsp; И събраха се апостолите при Иисуса, та Му разказаха всичко, и какво са извършили, и на що са поучавали.

<br><b>[6:31]</b>&nbsp; Той им каза: дойдете сами в уединено място и си починете малко. Защото мнозина дохождаха и отхождаха, тъй че и да ядат нямаше кога.

<br><b>[6:32]</b>&nbsp; И отидоха с кораб в уединено място насаме.

<br><b>[6:33]</b>&nbsp; Народът видя, как те заминаваха, и познаха Го мнозина; и пешком се стекоха там от всички градове, изпревариха ги, и се събраха при Него.

<br><b>[6:34]</b>&nbsp; Иисус, като излезе, видя множество народ и се смили над тях, защото бяха като овци, които нямат пастир; и захвана да ги поучава много.

<br><b>[6:35]</b>&nbsp; И понеже времето бе вече много напреднало, учениците Му се приближават до Него и казват: тук мястото е пусто, и вече е късно;

<br><b>[6:36]</b>&nbsp; разпусни ги, за да отидат в околните колиби и села и си купят хляб, понеже няма какво да ядат.

<br><b>[6:37]</b>&nbsp; Той им отговори и рече: дайте им вие да ядат. А те Му казват: нима да идем да купим за двеста динария хляб и да им дадем да ядат?

<br><b>[6:38]</b>&nbsp; А Той ги попита: колко хляба имате? идете и вижте. Като узнаха, казаха: пет хляба и две риби.

<br><b>[6:39]</b>&nbsp; Тогава им заповяда да насядат всички по зелената трева на купчини, на купчини.

<br><b>[6:40]</b>&nbsp; И насядаха на лехи, на лехи по сто и по петдесет.

<br><b>[6:41]</b>&nbsp; Той взе петте хляба и двете риби и, като погледна към небето, благослови и разчупи хлябовете, и даде на учениците Си, за да им ги наслагат; също и двете риби раздели на всички.

<br><b>[6:42]</b>&nbsp; И ядоха всички, и се наситиха.

<br><b>[6:43]</b>&nbsp; И дигнаха къшеи хляб и остатъци от рибите дванайсет пълни коша.

<br><b>[6:44]</b>&nbsp; А ония, които ядоха хлябовете, бяха до пет хиляди мъже.

<br><b>[6:45]</b>&nbsp; И веднага накара учениците Си да влязат в кораба и да минат пред Него насреща към Витсаида, докле Той разпусне народа.

<br><b>[6:46]</b>&nbsp; И като се отдели от тях, отиде на планината, за да се помоли.

<br><b>[6:47]</b>&nbsp; Привечер корабът беше сред морето, а Той самичък на сушата.

<br><b>[6:48]</b>&nbsp; И ги видя да се измъчват при плаването, понеже им беше противен вятърът; а около четвърта стража през нощта приближи се до тях, като ходеше по морето, и искаше да ги отмине.

<br><b>[6:49]</b>&nbsp; Като Го видяха да ходи по морето, те помислиха, че това е привидение, и извикаха;

<br><b>[6:50]</b>&nbsp; защото всички Го видяха и се смутиха. Той веднага заговори с тях и им рече: дерзайте! Аз съм, не бойте се!

<br><b>[6:51]</b>&nbsp; И влезе при тях в кораба; и вятърът утихна. И те извънредно се слисаха и чудеха в себе си.

<br><b>[6:52]</b>&nbsp; Защото не бяха се вразумили от чудото с хлябовете, понеже сърцето им се беше вкаменило.

<br><b>[6:53]</b>&nbsp; И като преплуваха, пристигнаха в земята Генисаретска, и пристанаха на брега.

<br><b>[6:54]</b>&nbsp; Когато излязоха от кораба, жителите веднага, като Го познаха,

<br><b>[6:55]</b>&nbsp; бързо обиколиха цялата оная околност и захванаха на носилки да донасят болните там, дето чуваха, че се намира Той.

<br><b>[6:56]</b>&nbsp; И където и да влизаше Той, в села ли, в градове, или в колиби, навсякъде поставяха болните по тържищата и Го молеха, да се допрат поне до полата на дрехата Му; и колкото души се допираха до Него, изцеряваха се.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
7
</font> </b></td> </tr> </table></center>
<br><b>[7:1]</b>&nbsp; Събраха се при Него фарисеите и някои от книжниците, дошли от Иерусалим,

<br><b>[7:2]</b>&nbsp; и като видяха, че някои от учениците Му ядяха хляб с нечисти, сиреч, неумити ръце, укориха ги.

<br><b>[7:3]</b>&nbsp; Защото фарисеите и всички иудеи, придържайки се о преданието на старците, не ядат, докле си не умият ръцете до лактите;

<br><b>[7:4]</b>&nbsp; и като си дойдат от тържището, не ядат, докле се не умият. Има и много друго, което са приели да пазят: измиване чаши, шулци, котли и пейки.

<br><b>[7:5]</b>&nbsp; След това фарисеите и книжниците Го запитват: защо учениците Ти не постъпват по преданието на старците, а с неумити ръце ядат хляб?

<br><b>[7:6]</b>&nbsp; Той им отговори и рече: добре е пророкувал Исаия за вас, лицемерците, както е писано: "тоя народ Ме почита с устните си, а сърцето му стои далеч от Мене;

<br><b>[7:7]</b>&nbsp; ала напразно Ме почита, проповядвайки учения, - заповеди човечески."

<br><b>[7:8]</b>&nbsp; Защото вие, като оставихте Божията заповед, държите се о преданието човеческо, миете шулци, чаши и вършите много други подобни неща.

<br><b>[7:9]</b>&nbsp; И им рече: добре отменяте заповедта Божия, за да спазите вашето предание.

<br><b>[7:10]</b>&nbsp; Защото Моисей е казал: "почитай баща си и майка си", и, "който злослови баща или майка, със смърт да се накаже".

<br><b>[7:11]</b>&nbsp; А вие казвате: ако някой каже на баща или на майка: корбан, сиреч, дар Богу, е онова, с което би се ти ползувал от мене, -

<br><b>[7:12]</b>&nbsp; такъв вие не го оставяте вече да стори нищо за баща си или за майка си,

<br><b>[7:13]</b>&nbsp; като престъпвате словото Божие чрез преданието си, що сте вие предали, и вършите много подобни неща.

<br><b>[7:14]</b>&nbsp; И като повика целия народ, думаше им: слушайте Ме всички и разбирайте:

<br><b>[7:15]</b>&nbsp; нищо, което влиза в човека отвън, не може го оскверни; но което излиза от него, то осквернява човека.

<br><b>[7:16]</b>&nbsp; Ако някой има уши да слуша, нека слуша!

<br><b>[7:17]</b>&nbsp; И когато Той се оттегли от народа и влезе в една къща, учениците Му Го попитаха за притчата.

<br><b>[7:18]</b>&nbsp; Той им рече: нима и вие сте тъй неразсъдливи? Нима не разбирате, че нищо, което влиза в човека отвън, не може го оскверни?

<br><b>[7:19]</b>&nbsp; Защото не в сърцето му то влиза, а в корема, и излиза навън, чрез което се очистя всяка храна.

<br><b>[7:20]</b>&nbsp; Още рече: което излиза от човека, то осквернява човека.

<br><b>[7:21]</b>&nbsp; Защото отвътре, от сърцето човешко, излизат зли помисли, прелюбодеяния, блудства, убийства,

<br><b>[7:22]</b>&nbsp; кражби, користолюбие (обиди), лукавства, коварство, разпътство, лукаво око, богохулство, гордост, безумство.

<br><b>[7:23]</b>&nbsp; Всичко това зло отвътре излиза и осквернява човека.

<br><b>[7:24]</b>&nbsp; И като стана оттам, отиде в пределите Тирски и Сидонски; и като влезе в една къща, не желаеше никой да Го узнае; ала не можа да се укрие.

<br><b>[7:25]</b>&nbsp; Защото чу за Него една жена, чиято дъщеря беше обхваната от нечист дух, и като дойде, падна пред нозете Му;

<br><b>[7:26]</b>&nbsp; а тая жена беше езичница, родом сирофиникиянка; и Го молеше да изгони беса из дъщеря й.

<br><b>[7:27]</b>&nbsp; Но Иисус й рече: нека първом да се наситят чедата; защото не е добре да се вземе хлябът от чедата и да се хвърли на псетата.

<br><b>[7:28]</b>&nbsp; А тя Му отговори и рече: да, Господи, ала и псетата ядат под трапезата трохи от децата.

<br><b>[7:29]</b>&nbsp; И каза й: за тая дума, иди си: бесът излезе из дъщеря ти.

<br><b>[7:30]</b>&nbsp; И като отиде у дома си, тя намери, че бесът беше излязъл, и дъщеря й лежеше на постелката.

<br><b>[7:31]</b>&nbsp; Като излезе пак из пределите Тирски и Сидонски, Иисус отиде към Галилейско море през пределите на Десетоградие.

<br><b>[7:32]</b>&nbsp; И доведоха при Него един глух и заеклив, и Го молеха да възложи на Него ръка.

<br><b>[7:33]</b>&nbsp; Иисус, като го отведе настрана от народа, вложи пръстите Си в ушите му и, като плюна, докосна се до езика му;

<br><b>[7:34]</b>&nbsp; и като погледна към небето, въздъхна и му каза: ефата', сиреч, отвори се.

<br><b>[7:35]</b>&nbsp; И веднага се отвори слухът му, и се развързаха връзките на езика му, и заговори чисто.

<br><b>[7:36]</b>&nbsp; И заповяда им, никому да не кажат. Но, колкото Той им забраняваше, толкоз повече те разгласяваха.

<br><b>[7:37]</b>&nbsp; И извънредно се чудеха и казваха: всичко хубаво върши: и глухите прави да чуват, и немите - да говорят.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
8
</font> </b></td> </tr> </table></center>
<br><b>[8:1]</b>&nbsp; В ония дни, когато се беше събрал твърде много народ и нямаше що да ядат, Иисус повика учениците Си и им рече:

<br><b>[8:2]</b>&nbsp; жално Ми е за народа, че три дни вече стоят при Мене, и няма какво да ядат.

<br><b>[8:3]</b>&nbsp; Ако ги разпусна гладни по домовете им, ще им премалее по пътя, защото някои от тях са дошли отдалеч.

<br><b>[8:4]</b>&nbsp; Учениците Му отговориха: отде може човек да насити тия люде с хляб тука, в пустинята?

<br><b>[8:5]</b>&nbsp; И ги попита: колко хляба имате? А те отговориха: седем.

<br><b>[8:6]</b>&nbsp; Тогава заповяда на народа да насяда на земята; и като взе седемте хляба и възблагодари, разчупи и даде на учениците Си да наслагат; и те наслагаха пред народа.

<br><b>[8:7]</b>&nbsp; Имаха и малко рибки; като благослови, Той заповяда да наслагат и тях.

<br><b>[8:8]</b>&nbsp; И ядоха, и се наситиха; и дигнаха останали къшеи седем кошници.

<br><b>[8:9]</b>&nbsp; А ония, които ядоха, бяха около четири хиляди. И ги разпусна.

<br><b>[8:10]</b>&nbsp; И веднага влезе в кораба с учениците Си и пристигна в пределите Далманутски.

<br><b>[8:11]</b>&nbsp; И излязоха фарисеите и почнаха да се препират с Него и, изкушавайки Го, искаха Му личба от небето.

<br><b>[8:12]</b>&nbsp; А Той въздъхна дълбоко и рече: за какво тоя род иска личба? Истина ви казвам, няма да се даде личба на тоя род.

<br><b>[8:13]</b>&nbsp; И като ги остави, пак влезе в кораба и мина на отвъдната страна.

<br><b>[8:14]</b>&nbsp; При това учениците Му бяха забравили да вземат хляб и нямаха със себе си в кораба, освен един хляб.

<br><b>[8:15]</b>&nbsp; А Той им заповяда и рече: внимавайте, пазете се от кваса фарисейски и от кваса Иродов.

<br><b>[8:16]</b>&nbsp; И размишляваха помежду си, думайки: това ще да е, задето нямаме хляб.

<br><b>[8:17]</b>&nbsp; А Иисус, като узна, каза им: какво размишлявате, задето нямате хляб? Още ли не разбирате и не разумявате? Още ли е вкаменено сърцето ви?

<br><b>[8:18]</b>&nbsp; Очи имате, не виждате ли? Уши имате, не чувате ли? И не помните ли?

<br><b>[8:19]</b>&nbsp; Когато разчупих петте хляба за пет хиляди души, колко пълни коша къшеи дигнахте? Казват Му: дванайсет.

<br><b>[8:20]</b>&nbsp; А когато седемте хляба за четири хиляди, колко кошници дигнахте от останалите къшеи? Отговориха: седем.

<br><b>[8:21]</b>&nbsp; И рече им: как не разбирате?

<br><b>[8:22]</b>&nbsp; След това дохожда във Витсаида; и довеждат при Него един сляп и молят Го да се докосне до него.

<br><b>[8:23]</b>&nbsp; Като хвана слепия за ръка, изведе го вън от селото и, като плюна на очите му, сложи върху му ръце и го попита: вижда ли нещо?

<br><b>[8:24]</b>&nbsp; Той, като погледна нагоре, каза: виждам човеците да минават като дървета.

<br><b>[8:25]</b>&nbsp; После пак сложи ръце на очите му и го накара да погледне. И върна се зрението му, и виждаше всичките ясно.

<br><b>[8:26]</b>&nbsp; И го изпрати дома му, като рече: нито се отбивай в селото, нито пък разказвай някому там за това.

<br><b>[8:27]</b>&nbsp; И излезе Иисус с учениците Си по селата на Кесария Филипова. По пътя питаше учениците Си и им казваше: за кого Ме мислят човеците?

<br><b>[8:28]</b>&nbsp; Те отговориха: едни - за Иоана Кръстителя; други - за Илия, други пък - за едного от пророците.

<br><b>[8:29]</b>&nbsp; Той им казва: а вие за кого Ме мислите? Петър Му отговори и рече: Ти си Христос.

<br><b>[8:30]</b>&nbsp; И запрети им да говорят за Него, комуто и да било.

<br><b>[8:31]</b>&nbsp; И начена да ги учи, че Син Човечески трябва много да пострада, да бъде отхвърлен от стареите, първосвещениците и книжниците, и да бъде убит, и на третия ден да възкръсне.

<br><b>[8:32]</b>&nbsp; И говореше за това открито. Но Петър, като Го взе настрана, захвана да Му възразява.

<br><b>[8:33]</b>&nbsp; А Той, като се обърна и погледна учениците Си, сгълча Петра и рече: махни се от Мене, сатана! защото мислиш не за това, що е Божие, а що е човеческо.

<br><b>[8:34]</b>&nbsp; И като повика народа с учениците Си, рече им: който иска да върви след Мене, нека се отрече от себе си, да вземе кръста си и Ме последва.

<br><b>[8:35]</b>&nbsp; Защото, който иска да спаси душата си, ще я погуби; а който погуби душата си заради Мене и Евангелието, той ще я спаси.

<br><b>[8:36]</b>&nbsp; Защото каква полза за човека, ако придобие цял свят, а повреди на душата си?

<br><b>[8:37]</b>&nbsp; Или какъв откуп ще даде човек за душата си?

<br><b>[8:38]</b>&nbsp; Защото, който се срами от Мене и от думите Ми в тоя прелюбодеен и грешен род, и Син Човечески ще се срами от него, кога дойде в славата на Отца Си със светите Ангели.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
9
</font> </b></td> </tr> </table></center>
<br><b>[9:1]</b>&nbsp; И рече им: истина ви казвам: тук стоят някои, които няма да вкусят смърт, докле не видят царството Божие, дошло в сила.

<br><b>[9:2]</b>&nbsp; И след шест дни Иисус взе със Себе Си Петра, Иакова и Иоана и възведе ги сами на висока планина насаме, и се преобрази пред тях.

<br><b>[9:3]</b>&nbsp; Дрехите Му станаха бляскави, твърде бели, като сняг, каквито белилник на земята не може избели.

<br><b>[9:4]</b>&nbsp; И яви им се Илия с Моисея, и разговаряха с Иисуса.

<br><b>[9:5]</b>&nbsp; Тогава Петър заговори и рече на Иисуса: Рави, добре е да бъдем тук; да направим три сенника: за Тебе един, за Моисея един, и един за Илия.

<br><b>[9:6]</b>&nbsp; Защото не знаеше какво да каже, понеже бяха уплашени.

<br><b>[9:7]</b>&nbsp; И яви се облак, та ги засени, и от облака дойде глас, който казваше: Този е Моят възлюбен Син; Него слушайте!

<br><b>[9:8]</b>&nbsp; И отведнъж, като погледнаха наоколо, никого вече не видяха със себе си, освен едного Иисуса.

<br><b>[9:9]</b>&nbsp; А когато слизаха от планината, Той им заповяда да не обаждат никому, що видяха, освен кога Син Човечески възкръсне от мъртвите.

<br><b>[9:10]</b>&nbsp; И те удържаха тая дума, питайки се един други, що значи това: да възкръсне от мъртвите?

<br><b>[9:11]</b>&nbsp; И Го питаха, като Му казваха: а защо книжниците казват, че първом Илия трябва да дойде?

<br><b>[9:12]</b>&nbsp; Той пък им отговори и рече: Илия, първом като дойде, ще уреди всичко; а Син Човечески, както е писано за Него, трябва да пострада много и да бъде унижен.

<br><b>[9:13]</b>&nbsp; Но казвам ви, че и Илия дойде, както е писано за него, и сториха му, каквото си искаха.

<br><b>[9:14]</b>&nbsp; Като дойде при учениците, видя много народ около тях и книжниците, които се препираха с тях.

<br><b>[9:15]</b>&nbsp; Щом Го видя, целият народ се слиса, и като се стекоха, поздравяваха Го.

<br><b>[9:16]</b>&nbsp; Той попита книжниците: за какво се препирате с тях?

<br><b>[9:17]</b>&nbsp; Един от народа отговори и рече: Учителю, доведох при Тебе сина си, хванат от ням дух:

<br><b>[9:18]</b>&nbsp; дето и да го прехване, тръшка го, и той се запеня, и скърца със зъби, и се вцепенява. Говорих на учениците Ти да го изгонят, ала не можаха.

<br><b>[9:19]</b>&nbsp; Иисус му отговори и рече: о, роде неверен, докога ще бъда с вас? докога ще ви търпя? Доведете го при Мене!

<br><b>[9:20]</b>&nbsp; И доведоха го при Него. Щом бесният Го видя, духът го стресе; той падна на земята и се валяше запенен.

<br><b>[9:21]</b>&nbsp; И попита Иисус баща му: колко време има, откак му става това? Той отговори: от детинство;

<br><b>[9:22]</b>&nbsp; и много пъти духът го хвърляше и в огън, и във вода, за да го погуби; но, ако можеш нещо, смили се над нас и ни помогни.

<br><b>[9:23]</b>&nbsp; Иисус му рече: ако можеш да повярваш, всичко е възможно за вярващия.

<br><b>[9:24]</b>&nbsp; И веднага бащата на момчето викна и със сълзи казваше: вярвам, Господи! помогни на неверието ми.

<br><b>[9:25]</b>&nbsp; А Иисус, като видя, че се стича народ, запрети на нечистия дух и му рече: дух неми и глухи, Аз ти заповядвам: излез из него, и не влизай вече в него!

<br><b>[9:26]</b>&nbsp; И духът, като изкрещя и го стресе силно, излезе; а момчето стана като мъртво, та мнозина казваха, че то е умряло.

<br><b>[9:27]</b>&nbsp; Но Иисус, като го хвана за ръка, изправи го; и то стана.

<br><b>[9:28]</b>&nbsp; И като влезе Иисус в една къща, учениците Му Го попитаха насаме: защо не можахме ние да го изгоним?

<br><b>[9:29]</b>&nbsp; Отговори им: тоя род с нищо не може да излезе, освен с молитва и пост.

<br><b>[9:30]</b>&nbsp; Като излязоха оттам, минуваха през Галилея; и Той не искаше някой да узнае.

<br><b>[9:31]</b>&nbsp; Защото учеше учениците Си и им казваше, че Син Човечески ще бъде предаден в човешки ръце, и ще Го убият, и на третия ден след убиването ще възкръсне.

<br><b>[9:32]</b>&nbsp; Но те не разбираха тия думи и се бояха да Го попитат.

<br><b>[9:33]</b>&nbsp; Дойдоха в Капернаум; и когато Той беше вкъщи, попита ги: за какво разсъждавахте из пътя помежду си?

<br><b>[9:34]</b>&nbsp; Те мълчаха, понеже из пътя бяха разговаряли помежду си, кой е по-голям.

<br><b>[9:35]</b>&nbsp; И като седна, повика дванайсетте и им рече: който иска да бъде пръв, нека бъде най-последен от всички и на всички слуга.

<br><b>[9:36]</b>&nbsp; И като взе едно дете, изправи го посред тях, прегърна го и им рече:

<br><b>[9:37]</b>&nbsp; който приеме едно такова дете в Мое име, Мене приема, а който Мене приема, приема не Мене, а Тогова, Който Ме е пратил.

<br><b>[9:38]</b>&nbsp; Тогава Иоан Му отговори и рече: Учителю, видяхме един човек, който в Твое име изгонваше бесове, а не върви след нас; и му запретихме, защото не ходи след нас.

<br><b>[9:39]</b>&nbsp; А Иисус рече: не му запрещавайте, понеже никой, който извърши чудо в Мое име, не ще може наскоро да Ме злослови.

<br><b>[9:40]</b>&nbsp; Защото, който не е против вас, той е за вас.

<br><b>[9:41]</b>&nbsp; И който ви напои с чаша вода в Мое име, защото сте Христови, истина ви казвам, няма да изгуби наградата си.

<br><b>[9:42]</b>&nbsp; А който съблазни едного от тия малките, които вярват в Мене, за него е по-добре, ако му надянат воденичен камък на шията и го хвърлят в морето.

<br><b>[9:43]</b>&nbsp; И ако те съблазнява ръката ти, отсечи я: по-добре е за тебе без ръка да влезеш в живота, отколкото да имаш две ръце, и да отидеш в геената, в неугасимия огън,

<br><b>[9:44]</b>&nbsp; дето червеят им не умира, и огънят не угасва.

<br><b>[9:45]</b>&nbsp; И ако те съблазнява ногата ти, отсечи я: по-добре е за тебе хром да влезеш в живота, отколкото да имаш две нозе, и да бъдеш хвърлен в геената, в неугасимия огън,

<br><b>[9:46]</b>&nbsp; дето червеят им не умира, и огънят не угасва.

<br><b>[9:47]</b>&nbsp; И ако те съблазнява окото ти, извади го; по-добре е за тебе с едно око да влезеш в царството Божие, отколкото да имаш две очи, и да бъдеш хвърлен в огнената геена,

<br><b>[9:48]</b>&nbsp; дето червеят им не умира, и огънят не угасва.

<br><b>[9:49]</b>&nbsp; Защото всеки с огън ще се осоли, и всяка жертва със сол ще се осоли.

<br><b>[9:50]</b>&nbsp; Добро нещо е солта; но, ако солта стане безсолна, с какво ще я подправите? Имайте в себе си сол, и мир имайте помежду си.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
10
</font> </b></td> </tr> </table></center>
<br><b>[10:1]</b>&nbsp; Като стана оттам, дохожда в пределите Иудейски през отвъдната страна Иорданска. И народът пак се стичаше при Него; и по обичая Си Той пак ги поучаваше.

<br><b>[10:2]</b>&nbsp; Приближиха се фарисеите и Го попитаха, изкушавайки Го: позволено ли е на мъж да напусне жена си?

<br><b>[10:3]</b>&nbsp; Той им отговори и рече: какво ви е заповядал Моисей?

<br><b>[10:4]</b>&nbsp; А те казаха: Моисей е позволил да напише мъжът разводно писмо, и да я напусне.

<br><b>[10:5]</b>&nbsp; Иисус им отговори и рече: поради вашето жестокосърдие ви е написал тая заповед.

<br><b>[10:6]</b>&nbsp; Но в начало на създанието Бог ги сътвори мъж и жена.

<br><b>[10:7]</b>&nbsp; Затова ще остави човек баща си и майка си

<br><b>[10:8]</b>&nbsp; и ще се прилепи до жена си, и ще бъдат двамата една плът; тъй че те вече не са двама, а една плът.

<br><b>[10:9]</b>&nbsp; И тъй, което Бог е съчетал, човек да не разлъчва.

<br><b>[10:10]</b>&nbsp; Вкъщи учениците Му пак Го попитаха за същото.

<br><b>[10:11]</b>&nbsp; Той им отговори: който напусне жена си, и се ожени за друга, той прелюбодействува спрямо нея;

<br><b>[10:12]</b>&nbsp; и ако жена напусне мъжа си, и се омъжи за друг, прелюбодействува.

<br><b>[10:13]</b>&nbsp; И донасяха при Него деца, за да се докосне до тях, а учениците забраняваха на ония, които ги донасяха.

<br><b>[10:14]</b>&nbsp; Като видя това, Иисус възнегодува и им рече: оставете децата да дохождат при Мене и не им пречете, защото на такива е царството Божие.

<br><b>[10:15]</b>&nbsp; Истина ви казвам: който не приеме царството Божие като дете, той няма да влезе в него.

<br><b>[10:16]</b>&nbsp; И като ги прегърна, възлагаше върху им ръце и ги благославяше.

<br><b>[10:17]</b>&nbsp; А когато излизаше на път, някой се затече, падна пред Него на колене и Го попита: Учителю благий, какво да сторя, за да наследя живот вечен?

<br><b>[10:18]</b>&nbsp; Иисус му рече: защо Ме наричаш благ? Никой не е благ, освен един Бог.

<br><b>[10:19]</b>&nbsp; Знаеш заповедите: не прелюбодействувай; не убивай; не кради; не лъжесвидетелствувай; не увреждай; почитай баща си и майка си.

<br><b>[10:20]</b>&nbsp; А той Му отговори и рече: Учителю, всичко това съм опазил от младини.

<br><b>[10:21]</b>&nbsp; Иисус, като го погледна, възлюби го и му рече: едно ти не достига: иди, продай всичко, що имаш, и раздай на сиромаси, и ще имаш съкровище на небето; па дойди и върви след Мене, като вземеш кръста.

<br><b>[10:22]</b>&nbsp; А той, като се смути от тая дума, отиде си натъжен, защото имаше много имот.

<br><b>[10:23]</b>&nbsp; И като погледна наоколо, Иисус казва на учениците Си: колко мъчно богатите ще влязат в царството Божие!

<br><b>[10:24]</b>&nbsp; А учениците се смаяха от думите Му. Но Иисус пак им отговаря и казва: чеда, колко мъчно е ония, които се надяват на богатството си, да влязат в царството Божие!

<br><b>[10:25]</b>&nbsp; По-лесно е камила да мине през иглени уши, нежели богат да влезе в царството Божие.

<br><b>[10:26]</b>&nbsp; А те твърде много се чудеха и говореха помежду си: а кой може да се спаси?

<br><b>[10:27]</b>&nbsp; Иисус, като ги погледна, казва: за човеците това е невъзможно, ала не и за Бога; защото за Бога всичко е възможно.

<br><b>[10:28]</b>&nbsp; И Петър почна да Му говори: ето, ние оставихме всичко и Те последвахме.

<br><b>[10:29]</b>&nbsp; А Иисус отговори и рече: истина ви казвам: няма никой, който да е оставил къщи, или братя, или сестри, или баща, или майка, или жена, или деца, или нивя, заради Мене и Евангелието,

<br><b>[10:30]</b>&nbsp; и да не е получил сега, в това време, среди гоненията, стократно повече от къщи, и братя, и сестри, и бащи, и майки, и деца, и нивя, а в идещия век - живот вечен.

<br><b>[10:31]</b>&nbsp; А мнозина първи ще бъдат последни, и последни - първи.

<br><b>[10:32]</b>&nbsp; Когато бяха на път, възлизайки за Иерусалим, Иисус вървеше пред тях, а те бяха смаяни; и следвайки подире Му, бояха се. И като повика пак дванайсетте, Той почна да им говори, какво ще стане с Него:

<br><b>[10:33]</b>&nbsp; ето, възлизаме за Иерусалим, и Син Човеческий ще бъде предаден на първосвещениците и книжниците, и ще Го осъдят на смърт, и ще Го предадат на езичниците;

<br><b>[10:34]</b>&nbsp; и ще се поругаят над Него, и ще Го бичуват, и ще Го оплюят, и ще Го убият; и на третия ден ще възкръсне.

<br><b>[10:35]</b>&nbsp; Тогава се приближиха до Него Зеведеевите синове, Иаков и Иоан, и рекоха: Учителю, желаем да ни сториш, каквото поискаме.

<br><b>[10:36]</b>&nbsp; Той ги попита: какво искате да ви сторя?

<br><b>[10:37]</b>&nbsp; Те Му рекоха: дай ни да седнем при Тебе, един отдясно, а друг отляво, в славата Ти.

<br><b>[10:38]</b>&nbsp; Но Иисус им рече: не знаете, какво искате. Можете ли да пиете чашата, която Аз пия, и да се кръстите с кръщението, с което Аз се кръщавам?

<br><b>[10:39]</b>&nbsp; Те отговориха: можем. А Иисус им каза: чашата, която Аз пия, ще пиете, и с кръщението, с което Аз се кръщавам, ще се кръстите;

<br><b>[10:40]</b>&nbsp; но да дам да се седне Мене отдясно и отляво, не зависи от Мене; сядането е на ония, за които е приготвено.

<br><b>[10:41]</b>&nbsp; И десетте, като чуха, почнаха да негодуват за Иакова и Иоана.

<br><b>[10:42]</b>&nbsp; А Иисус, като ги повика, рече им: знаете, че ония, които се смятат за князе на народите, господаруват над тях, и велможите им властвуват върху тях.

<br><b>[10:43]</b>&nbsp; Но между вас няма да бъде тъй: който иска между вас да бъде големец, нека ви бъде слуга;

<br><b>[10:44]</b>&nbsp; и който иска между вас да бъде пръв, нека бъде на всички роб.

<br><b>[10:45]</b>&nbsp; Защото и Син Човеческий не дойде, за да Му служат, но да послужи и даде душата Си откуп за мнозина.

<br><b>[10:46]</b>&nbsp; След това дохождат в Иерихон. И когато Иисус излизаше из Иерихон с учениците Си и с множество народ, синът Тимеев, Вартимей, който беше сляп, седеше на пътя и просеше.

<br><b>[10:47]</b>&nbsp; И като чу, че това е Иисус Назорей, той взе да вика и да говори: Сине Давидов, Иисусе, помилуй ме!

<br><b>[10:48]</b>&nbsp; Мнозина го мъмреха, за да млъкне; но той още повече викаше: Сине Давидов, помилуй ме!

<br><b>[10:49]</b>&nbsp; Иисус се спря и заповяда да го повикат. Викат слепия и му казват: дерзай, стани, вика те.

<br><b>[10:50]</b>&nbsp; Той хвърли горната си дреха, стана и дойде при Иисуса.

<br><b>[10:51]</b>&nbsp; И отговаряйки му, Иисус го запита: какво искаш да ти сторя? Слепият Му рече: да прогледам, Учителю!

<br><b>[10:52]</b>&nbsp; Иисус му рече: иди си, твоята вяра те спаси. И той веднага прогледа и тръгна след Иисуса по пътя.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
11
</font> </b></td> </tr> </table></center>
<br><b>[11:1]</b>&nbsp; Когато наближиха до Иерусалим, до Витфагия и Витания, при Елеонската планина, Иисус изпраща двама от учениците Си

<br><b>[11:2]</b>&nbsp; и им казва: идете в селото, що е насреща ви, и щом влезете в него, ще намерите вързано осле, което никой човек не е възсядал; отвържете го и докарайте.

<br><b>[11:3]</b>&nbsp; И ако някой ви рече: защо правите това? отговорете, че то е потребно Господу; и веднага ще го прати тука.

<br><b>[11:4]</b>&nbsp; Те отидоха и намериха ослето, вързано о вратата на улицата, и го отвързаха.

<br><b>[11:5]</b>&nbsp; И някои от стоещите там им казваха: какво правите? защо отвързвате ослето?

<br><b>[11:6]</b>&nbsp; А те им отговориха, както им бе заповядал Иисус, и ония ги пуснаха.

<br><b>[11:7]</b>&nbsp; И докараха ослето при Иисуса, намятаха върху него дрехите си, и Иисус го възседна.

<br><b>[11:8]</b>&nbsp; А мнозина постилаха дрехите си по пътя; други пък сечеха клони от дърветата и постилаха по пътя.

<br><b>[11:9]</b>&nbsp; И които вървяха отпред, и които Го съпровождаха, възклицаваха и казваха: осана, благословен Идещият в име Господне!

<br><b>[11:10]</b>&nbsp; Благословено царството на отца ни Давида, което иде в име Господне! Осана във висините!

<br><b>[11:11]</b>&nbsp; И влезе Иисус в Иерусалим и в храма; като разгледа всичко, и понеже беше вече късно, излезе и отиде във Витания с дванайсетте.

<br><b>[11:12]</b>&nbsp; На другия ден, когато излязоха от Витания, Той огладня;

<br><b>[11:13]</b>&nbsp; и като видя отдалеч една смоковница, покрита с листа, отиде, дано намери нещо на нея; но, като дойде при нея, не намери нищо, освен листа, понеже още не беше време за смокини.

<br><b>[11:14]</b>&nbsp; И рече й Иисус: занапред никой да не вкуси плод от тебе вовеки! И чуха това учениците Му.

<br><b>[11:15]</b>&nbsp; Дойдоха в Иерусалим. Иисус, като влезе в храма, почна да пъди продавачите и купувачите в храма; и прекатури масите на менячите и пейките на гълъбопродавците;

<br><b>[11:16]</b>&nbsp; и не позволяваше да пренесе някой през храма какъвто и да е съд.

<br><b>[11:17]</b>&nbsp; И поучаваше ги, като казваше: не е ли писано: "домът Ми ще се нарече дом молитвен за всички народи"? А вие го направихте разбойнишки вертеп.

<br><b>[11:18]</b>&nbsp; Чуха това книжниците и първосвещениците и гледаха, как да Го погубят, понеже се бояха от Него, тъй като цял народ се чудеше на учението Му.

<br><b>[11:19]</b>&nbsp; А когато се стъмни, Той излезе вън от града.

<br><b>[11:20]</b>&nbsp; Сутринта, минавайки, видяха, че смоковницата бе изсъхнала от корен.

<br><b>[11:21]</b>&nbsp; И като си спомни, Петър Му казва: Рави, виж, смоковницата, която Ти прокле, изсъхнала.

<br><b>[11:22]</b>&nbsp; Иисус им отговори и рече:

<br><b>[11:23]</b>&nbsp; имайте вяра в Бога. Защото, истина ви казвам: ако някой каже на тая планина: дигни се и се хвърли в морето, и не се усъмни в сърцето си, а повярва, че ще стане по думите му, - ще му се сбъдне, каквото и да каже.

<br><b>[11:24]</b>&nbsp; Затова казвам ви: всичко, каквото бихте поискали в молитва, вярвайте, че ще получите; и ще ви бъде дадено.

<br><b>[11:25]</b>&nbsp; И кога стоите на молитва, прощавайте, ако имате нещо против някого, та и Небесният ви Отец да прости вам прегрешенията ви.

<br><b>[11:26]</b>&nbsp; Ако ли вие не прощавате, и Небесният ви Отец няма да прости вам прегрешенията ви.

<br><b>[11:27]</b>&nbsp; И дойдоха пак в Иерусалим. И когато Той ходеше из храма, приближиха се до Него първосвещениците и книжниците и стареите

<br><b>[11:28]</b>&nbsp; и Му казват: с каква власт вършиш това? и кой Ти е дал тая власт да вършиш това?

<br><b>[11:29]</b>&nbsp; А Иисус им отговори и рече: ще ви попитам и Аз една дума, и отговорете Ми; тогава и Аз ще ви кажа, с каква власт върша това.

<br><b>[11:30]</b>&nbsp; Кръщението Иоаново от небето ли беше, или от човеците? отговорете Ми.

<br><b>[11:31]</b>&nbsp; А те разсъждаваха помежду си и казваха: ако речем, от небето, ще каже: а защо му не повярвахте?

<br><b>[11:32]</b>&nbsp; Ако ли речем, от човеците - бояха се от народа; понеже всички приемаха, че Иоан наистина беше пророк.

<br><b>[11:33]</b>&nbsp; И казаха в отговор Иисусу: не знаем. Тогава Иисус им отговори и рече: и Аз ви не казвам, с каква власт върша това.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
12
</font> </b></td> </tr> </table></center>
<br><b>[12:1]</b>&nbsp; И почна да им говори с притчи: някой си човек насади лозе, и огради го с плет, и изкопа лин, и съгради кула, и като го предаде на лозари, отиде си.

<br><b>[12:2]</b>&nbsp; И на времето си изпрати при лозарите един слуга, за да вземе от тях от плода на лозето.

<br><b>[12:3]</b>&nbsp; А те, като го хванаха, биха го и отпратиха без нищо.

<br><b>[12:4]</b>&nbsp; Пак изпрати при тях друг слуга; и него като замериха с камъни, пукнаха му главата и го пуснаха с безчестие.

<br><b>[12:5]</b>&nbsp; Изпрати и другиго; и него убиха; и мнозина други или биха, или убиха.

<br><b>[12:6]</b>&nbsp; А понеже още имаше едничък син, обичен нему, най-сетне изпрати и него при тях, думайки: ще се засрамят от сина ми.

<br><b>[12:7]</b>&nbsp; Но лозарите казаха помежду си: това е наследникът; хайде да го убием, и наследството ще бъде наше.

<br><b>[12:8]</b>&nbsp; И като го уловиха, убиха го и хвърлиха вън от лозето.

<br><b>[12:9]</b>&nbsp; Какво, прочее, ще направи господарят на лозето? Ще дойде и ще погуби лозарите, и ще даде лозето на други.

<br><b>[12:10]</b>&nbsp; Нима и това не сте чели в Писанието: "камъкът, който отхвърлиха зидарите, той стана глава на ъгъла:

<br><b>[12:11]</b>&nbsp; това стана от Господа, и е дивно в очите ни"?

<br><b>[12:12]</b>&nbsp; И търсеха повод да Го хванат, но се побояха от народа, понеже разбраха, че за тях каза притчата; и като Го оставиха, отидоха си.

<br><b>[12:13]</b>&nbsp; И изпращат при Него някои от фарисеите и иродианите, за да Го уловят на дума.

<br><b>[12:14]</b>&nbsp; Те дойдоха и Му казват: Учителю, знаем, че си справедлив и немариш за никого, понеже не гледаш на ничие лице, а истински поучаваш на път Божий. Позволено ли е да се дава данък кесарю, или не? Да дадем ли, или да не дадем?

<br><b>[12:15]</b>&nbsp; А Той, като знаеше тяхното лицемерие, рече им: що Ме изкушавате? донесете Ми един динарий да го видя.

<br><b>[12:16]</b>&nbsp; И те донесоха. Тогава им казва: чий е този образ и надпис? Те Му казаха: на кесаря.

<br><b>[12:17]</b>&nbsp; Иисус им отговори и рече: отдайте кесаревото кесарю, а Божието Богу. И те Му се почудиха.

<br><b>[12:18]</b>&nbsp; След това дойдоха при Него садукеи, които казват, че няма възкресение, и Го попитаха, казвайки:

<br><b>[12:19]</b>&nbsp; Учителю, Моисей ни е написал: ако някому умре брат и остави жена, а деца не остави, то нека брат му вземе жена му и въздигне потомство на брата си.

<br><b>[12:20]</b>&nbsp; Имаше седем братя: първият взе жена, и на умиране не остави потомство.

<br><b>[12:21]</b>&nbsp; Взе я вторият, и умря, но и той не остави потомство; също и третият.

<br><b>[12:22]</b>&nbsp; Вземаха я и седмината, и не оставиха потомство. След всички умря и жената.

<br><b>[12:23]</b>&nbsp; И тъй, при възкресението, кога възкръснат, кому от тях ще бъде жена? понеже седмината я имаха за жена.

<br><b>[12:24]</b>&nbsp; Иисус им отговори и рече: не от това ли се заблуждавате, задето не знаете Писанията, нито силата Божия?

<br><b>[12:25]</b>&nbsp; Защото, кога възкръснат от мъртвите, нито се женят, нито се мъжат, а са като Ангели на небесата.

<br><b>[12:26]</b>&nbsp; А за мъртвите, че ще възкръснат, не сте ли чели в книгата на Моисея, как Бог му каза при къпината: "Аз съм Бог Авраамов, и Бог Исааков, и Бог Иаковов"?

<br><b>[12:27]</b>&nbsp; Но Той не е Бог на мъртви, а Бог на живи. И тъй, вие много се заблуждавате.

<br><b>[12:28]</b>&nbsp; Един от книжниците, като чу препирните им и като видя, че Иисус им отговаряше добре, приближи се и Го попита: коя е първа от всички заповеди?

<br><b>[12:29]</b>&nbsp; А Иисус му отговори: първа от всички заповеди е: "слушай, Израилю! Господ, Бог наш, е един Господ,

<br><b>[12:30]</b>&nbsp; и възлюби Господа, Бога твоего, от всичкото си сърце, и от всичката си душа, и с всичкия си разум, и с всичката си сила". Тази е първа заповед.

<br><b>[12:31]</b>&nbsp; Втора, подобна ней, е: "възлюби ближния си като себе си". Друга заповед, по-голяма от тия, няма.

<br><b>[12:32]</b>&nbsp; Книжникът Му рече: добре, Учителю! Ти право каза, че Бог е един, и няма друг, освен Него;

<br><b>[12:33]</b>&nbsp; и че да Го любиш от все сърце, и с всичкия си разум, и с всичката си душа, и с всичката си сила, и да любиш ближния като самаго себе е повече от всички всесъжения и жертви.

<br><b>[12:34]</b>&nbsp; Иисус, като видя, че той разумно отговори, рече му: не си далеч от царството Божие. След това никой вече не смееше да Го пита.

<br><b>[12:35]</b>&nbsp; Като заговори Иисус и поучаваше в храма, рече: как казват книжниците, че Христос е син Давидов?

<br><b>[12:36]</b>&nbsp; Понеже сам Давид каза чрез Духа Светаго: "рече Господ Господу моему: седи от дясната Ми страна, докле туря Твоите врагове подножие на нозете Ти".

<br><b>[12:37]</b>&nbsp; И тъй, сам Давид Го нарече Господ; отде тогава Той е негов син? И множество народ Го слушаше с наслада.

<br><b>[12:38]</b>&nbsp; И думаше им в поучението Си: пазете се от книжниците, които искат да ходят пременени и обичат поздрави по тържищата,

<br><b>[12:39]</b>&nbsp; предни седалища в синагогите и първи места по гощавките.

<br><b>[12:40]</b>&nbsp; Тия, които изпояждат домовете на вдовиците и лицемерно дълго се молят, ще получат най-тежка присъда.

<br><b>[12:41]</b>&nbsp; И седна Иисус срещу съкровищницата и гледаше, как народът пуска пари в съкровищницата. Мнозина богати пускаха много.

<br><b>[12:42]</b>&nbsp; А една бедна вдовица, като дойде, пусна две лепти, сиреч, един кодрант.

<br><b>[12:43]</b>&nbsp; Като повика учениците Си, Иисус им рече: истина ви казвам, че тая бедна вдовица тури повече от всички, които пуснаха в съкровищницата;

<br><b>[12:44]</b>&nbsp; защото всички пуснаха от излишъка си, а тя от своята немотия тури всичко, що имаше, цялата си прехрана.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
13
</font> </b></td> </tr> </table></center>
<br><b>[13:1]</b>&nbsp; И когато Той излизаше от храма един от Неговите ученици Му казва: Учителю, погледни, какви камъни и какви здания!

<br><b>[13:2]</b>&nbsp; Иисус му отговори и рече: виждаш ли тия големи здания? Няма да остане тук камък на камък, който да не бъде сринат.

<br><b>[13:3]</b>&nbsp; И когато седеше на Елеонската планина, срещу храма, питаха Го насаме Петър, Иаков, Иоан и Андрей:

<br><b>[13:4]</b>&nbsp; кажи ни, кога ще бъде това, и какъв ще е белегът, когато всичко това стане?

<br><b>[13:5]</b>&nbsp; Отговаряйки им, Иисус почна да говори: пазете се да ви не прелъсти някой.

<br><b>[13:6]</b>&nbsp; Защото мнозина ще дойдат в Мое име, говорейки, че съм Аз; и ще прелъстят мнозина.

<br><b>[13:7]</b>&nbsp; А кога чуете боеве и вести за войни, не се смущавайте; понеже това трябва да стане; ала туй не е още краят.

<br><b>[13:8]</b>&nbsp; Защото ще въстане народ против народ, и царство против царство; и на места ще има трусове, и ще има глад и смутове. Това е начало на болки.

<br><b>[13:9]</b>&nbsp; Но вие гледайте себе си; защото ще ви предадат на съдилища, и по синагоги ще бъдете бити, и пред управници и царе ще бъдете изправени заради Мене, за свидетелство пред тях.

<br><b>[13:10]</b>&nbsp; И у всички народи първом трябва да се проповядва Евангелието.

<br><b>[13:11]</b>&nbsp; Кога пък ви поведат, за да ви предават, недейте се грижи отнапред, какво ще говорите, и не обмисляйте; а което ще ви бъде внушено оня час, него и говорете; понеже не сте вие, които ще говорите, а Дух Светий.

<br><b>[13:12]</b>&nbsp; И брат брата ще предаде на смърт, и баща - чедо; и ще въстанат чеда против родители, и ще ги умъртвят.

<br><b>[13:13]</b>&nbsp; И ще бъдете мразени от всички, заради Моето име; а който претърпи докрай, той ще бъде спасен.

<br><b>[13:14]</b>&nbsp; А кога видите "мерзостта на запустението", за която е казал пророк Даниил, да стои, дето не трябва (който чете, нека разбира), тогава ония, които се намират в Иудея, да бягат в планините;

<br><b>[13:15]</b>&nbsp; и който е на покрива, да не слиза вкъщи, нито да влиза да вземе нещо от къщата си;

<br><b>[13:16]</b>&nbsp; и който е на нивата, да се не връща назад да вземе дрехата си.

<br><b>[13:17]</b>&nbsp; Но горко на непразните и на кърмачките през ония дни!

<br><b>[13:18]</b>&nbsp; Затова молете се да се не случи бягството ви зиме.

<br><b>[13:19]</b>&nbsp; Защото през ония дни ще има такава скръб, каквато досега не е имало от начало на създанието, що е създал Бог, и няма да бъде.

<br><b>[13:20]</b>&nbsp; И ако Господ не скратеше ония дни, не би се спасил никой човек; но заради избраните, които Той избра, е скратил дните.

<br><b>[13:21]</b>&nbsp; Тогава, ако някой ви каже: ето, тук е Христос, или ето, там е, - не вярвайте.

<br><b>[13:22]</b>&nbsp; Защото ще се появят лъжехристи и лъжепророци, и ще покажат личби и чудеса, за да прелъстят, ако е възможно, и избраните.

<br><b>[13:23]</b>&nbsp; А вие се пазете: ето, казах ви отнапред всичко.

<br><b>[13:24]</b>&nbsp; Но в ония дни, след оная скръб, слънцето ще потъмнее, и месечината не ще даде светлината си,

<br><b>[13:25]</b>&nbsp; и звездите небесни ще изпадат, и силите, които са на небето, ще се разклатят.

<br><b>[13:26]</b>&nbsp; Тогава ще видят Сина Човечески да иде на облаци, със сила и слава голяма.

<br><b>[13:27]</b>&nbsp; И тогава ще изпрати Ангелите Си и ще събере избраниците Си от четирите вятра, от края на земята до края на небето.

<br><b>[13:28]</b>&nbsp; Вземете подобие от смоковницата: когато клоните й станат меки и пуснат листа, знаете, че е близо лято;

<br><b>[13:29]</b>&nbsp; тъй и вие, кога видите това да се сбъдва, знайте, че е близо, при вратата.

<br><b>[13:30]</b>&nbsp; Истина ви казвам: няма да премине тоя род, докле всичко това не се сбъдне.

<br><b>[13:31]</b>&nbsp; Небе и земя ще премине, ала думите Ми няма да преминат.

<br><b>[13:32]</b>&nbsp; А за оня ден и час никой не знае, нито небесните Ангели, нито Син, а само Отец.

<br><b>[13:33]</b>&nbsp; Внимавайте, бъдете будни и се молете; понеже не знаете, кога ще настане времето.

<br><b>[13:34]</b>&nbsp; То прилича, както кога някой човек, отивайки на чужбина и оставяйки къщата си, даде на слугите си власт и всекиму своя работа, и заповяда на вратаря да бъде буден.

<br><b>[13:35]</b>&nbsp; И тъй, бъдете будни; понеже не знаете, кога ще дойде господарят на къщата, привечер ли, или среднощ, или кога петли пропеят, или на съмване,

<br><b>[13:36]</b>&nbsp; та, като дойде ненадейно, да ви не намери, че спите.

<br><b>[13:37]</b>&nbsp; А каквото вам говоря, говоря го на всички: бъдете будни!


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
14
</font> </b></td> </tr> </table></center>
<br><b>[14:1]</b>&nbsp; След два дни идеше Пасха и празник Безквасници; и първосвещениците и книжниците гледаха, как да Го уловят с измама и убият;

<br><b>[14:2]</b>&nbsp; но казваха: само не на празника, за да не бъде смут у народа.

<br><b>[14:3]</b>&nbsp; И когато Той беше във Витания, в къщата на Симона Прокажени, и седеше на трапезата, дойде една жена, която носеше алабастрен съд с миро от чист, драгоценен нард, и, като счупи алабастрения съд, възливаше върху главата Му.

<br><b>[14:4]</b>&nbsp; А някои негодуваха и казваха помежду си: защо стана това прахосване на мирото?

<br><b>[14:5]</b>&nbsp; Та то можеше да се продаде за повече от триста динария, и парите да се раздадат на сиромаси. И роптаеха против нея.

<br><b>[14:6]</b>&nbsp; Но Иисус рече: оставете я; що я смущавате? Тя извърши добро дело за Мене.

<br><b>[14:7]</b>&nbsp; Защото сиромасите всякога имате при себе си и, кога поискате, можете да им сторите добро; а Мене не всякога имате.

<br><b>[14:8]</b>&nbsp; Тя извърши, което можа; превари да помаже тялото Ми за погребение.

<br><b>[14:9]</b>&nbsp; Истина ви казвам: дето и да бъде проповядвано това Евангелие по цял свят, ще се разказва за неин спомен и за това, що тя извърши.

<br><b>[14:10]</b>&nbsp; Тогава Иуда Искариот, един от дванайсетте, отиде при първосвещениците, за да им Го предаде.

<br><b>[14:11]</b>&nbsp; А те, като чуха, зарадваха се и обещаха да му дадат сребърници. И търсеше, как да Го предаде в сгодно време.

<br><b>[14:12]</b>&nbsp; В първия ден на Безквасниците, когато колеха пасхалното агне, казват Му учениците: де искаш да отидем и приготвим, за да ядеш пасхата?

<br><b>[14:13]</b>&nbsp; И изпраща двама от учениците Си, па им казва: идете в града; и ще ви срещне човек, който носи стомна с вода; идете след него.

<br><b>[14:14]</b>&nbsp; И където той влезе, кажете на стопанина: Учителят казва: де е стаята, в която трябва да ям пасхата с учениците Си?

<br><b>[14:15]</b>&nbsp; И той ще ви покаже горница голяма, постлана, готова; там ни пригответе.

<br><b>[14:16]</b>&nbsp; И излязоха учениците Му, и дойдоха в града, и намериха, както им бе казал; и приготвиха пасхата.

<br><b>[14:17]</b>&nbsp; Когато се свечери, Той дохожда с дванайсетте.

<br><b>[14:18]</b>&nbsp; И когато бяха седнали на трапезата и ядяха, Иисус рече: истина ви казвам, един от вас, който яде с Мене, ще Ме предаде.

<br><b>[14:19]</b>&nbsp; А те почнаха да скърбят и да Му казват един след друг: да не съм аз?

<br><b>[14:20]</b>&nbsp; А Той им отговори и рече: един от дванайсетте е, който топи с Мене в блюдото.

<br><b>[14:21]</b>&nbsp; Прочее, Син Човеческий отива, както е писано за Него; но горко на оня човек, чрез когото Син Човеческий бъде предаден; добре щеше да бъде за тоя човек, ако не бе се родил.

<br><b>[14:22]</b>&nbsp; И когато те ядяха, Иисус, като взе хляб, благослови, преломи, даде им и рече: вземете, яжте; това е Моето тяло.

<br><b>[14:23]</b>&nbsp; И като взе чашата и благодари, даде им; и пиха от нея всички.

<br><b>[14:24]</b>&nbsp; И им рече: това е Моята кръв на новия завет, която за мнозина се пролива.

<br><b>[14:25]</b>&nbsp; Истина ви казвам: Аз вече няма да пия от лозовия плод до оня ден, когато ще го пия нов в царството Божие.

<br><b>[14:26]</b>&nbsp; И като изпяха хвалебна песен, излязоха на Елеонската планина.

<br><b>[14:27]</b>&nbsp; И казва им Иисус: всички вие ще се съблазните поради Мене през тая нощ; защото писано е: "ще поразя пастира, и ще се пръснат овците".

<br><b>[14:28]</b>&nbsp; Но след възкресението Си ще ви изпреваря в Галилея.

<br><b>[14:29]</b>&nbsp; А Петър Му рече: дори и всички да се съблазнят, аз обаче - не.

<br><b>[14:30]</b>&nbsp; Иисус му казва: истина ти казвам, че днес, в тая нощ, преди петел дваж да пропее, ти три пъти ще се отречеш от Мене.

<br><b>[14:31]</b>&nbsp; Но той още повече настояваше: ако потрябва дори и да умра с Тебе, няма да се отрека от Тебе. Същото казваха и всички.

<br><b>[14:32]</b>&nbsp; Дохождат в едно село, наречено Гетсимания; и Той казва на учениците Си: поседете тук, докле се помоля.

<br><b>[14:33]</b>&nbsp; И взима със Себе Си Петра, Иакова и Иоана; и почна да се ужасява и да тъгува.

<br><b>[14:34]</b>&nbsp; И рече им: душата Ми е прескръбна до смърт; останете тук и бъдете будни.

<br><b>[14:35]</b>&nbsp; И като се поотдалечи, падна на земята и се молеше, да Го отмине тоя час, ако е възможно;

<br><b>[14:36]</b>&nbsp; и казваше: Ава Отче! За Тебе е всичко възможно; отклони от Мене тая чаша; но да бъде не каквото Аз искам, а каквото Ти.

<br><b>[14:37]</b>&nbsp; Дохожда, и ги намира, че спят, и казва на Петра: Симоне, спиш ли? не можа ли един час да постоиш буден?

<br><b>[14:38]</b>&nbsp; Бъдете будни и се молете, за да не паднете в изкушение: духът е бодър, а плътта - немощна.

<br><b>[14:39]</b>&nbsp; И пак като отиде, помоли се и каза същите думи.

<br><b>[14:40]</b>&nbsp; А като се завърна, намери ги пак да спят, понеже очите им бяха натегнали; и не знаеха, що да Му отговорят.

<br><b>[14:41]</b>&nbsp; И дохожда трети път и им казва: спете, прочее, и почивайте! Свърши се, дойде часът: ето, Син Човеческий се предава в ръцете на грешниците.

<br><b>[14:42]</b>&nbsp; Ставайте, да вървим! Ето, приближи се оня, който Ме предава.

<br><b>[14:43]</b>&nbsp; И тозчас, докле Той още говореше, Иуда, един от дванайсетте, дохожда, и с него множество народ с ножове и колове, от страна на първосвещениците, книжниците и стареите.

<br><b>[14:44]</b>&nbsp; А оня, който Го предаваше, бе им дал знак, казвайки: Когото целуна, Той е; хванете Го и водете зорко.

<br><b>[14:45]</b>&nbsp; И като дойде, веднага се приближи до Него и казва: Рави', Рави'! и Го целуна.

<br><b>[14:46]</b>&nbsp; А те сложиха ръцете си върху Му и Го хванаха.

<br><b>[14:47]</b>&nbsp; А един от ония, които стояха там, извади нож, удари слугата на първосвещеника и му отряза ухото.

<br><b>[14:48]</b>&nbsp; Тогава Иисус продума и им рече: като на разбойник сте излезли с ножове и колове, за да Ме хванете.

<br><b>[14:49]</b>&nbsp; Всеки ден бивах с вас в храма и поучавах, и Ме не хванахте: но - да се сбъднат Писанията.

<br><b>[14:50]</b>&nbsp; Тогава всички ученици Го оставиха, и се разбягаха.

<br><b>[14:51]</b>&nbsp; Един момък, обвит с платнище по голо тяло, вървеше подире Му; и войниците го хванаха.

<br><b>[14:52]</b>&nbsp; Но той, като остави платнището, избяга гол от тях.

<br><b>[14:53]</b>&nbsp; И доведоха Иисуса при първосвещеника, при когото се събраха всички първосвещеници, стареи и книжници.

<br><b>[14:54]</b>&nbsp; Петър Го следва отдалеч до вътре в двора на първосвещеника; и седеше със слугите и се грееше на огъня.

<br><b>[14:55]</b>&nbsp; А първосвещениците и целият синедрион търсеха свидетелство против Иисуса, за да Го умъртвят; и не намираха.

<br><b>[14:56]</b>&nbsp; Защото мнозина лъжесвидетелствуваха против Него, ала тия свидетелства не бяха еднакви.

<br><b>[14:57]</b>&nbsp; И някои станаха и лъжесвидетелствуваха против Него, като казваха:

<br><b>[14:58]</b>&nbsp; чухме, че Той говореше: ще разруша тоя ръкотворен храм, и след три дни ще съзидам друг неръкотворен.

<br><b>[14:59]</b>&nbsp; Но и това тяхно свидетелство не беше еднакво.

<br><b>[14:60]</b>&nbsp; Тогава първосвещеникът застана посред и попита Иисуса, казвайки: нищо ли не отговаряш? Какво свидетелствуват тия против Тебе?

<br><b>[14:61]</b>&nbsp; Но Той мълчеше и нищо не отговаряше. Първосвещеникът пак Го попита и Му рече: Ти ли си Христос, Синът на Благословения?

<br><b>[14:62]</b>&nbsp; Иисус Му рече: Аз съм; и ще видите Сина Човечески да седи отдясно на Силата и да иде на небесните облаци.

<br><b>[14:63]</b>&nbsp; Тогава първосвещеникът, като раздра дрехите си, каза: каква нужда имаме вече от свидетели?

<br><b>[14:64]</b>&nbsp; Чухте богохулството; как ви се струва? И те всички признаха, че заслужава смърт.

<br><b>[14:65]</b>&nbsp; И някои почнаха да плюят върху Му, да Му закриват лицето, да Го бият и да Му казват: проречи! И слугите му удряха плесници.

<br><b>[14:66]</b>&nbsp; Когато Петър беше долу на двора, дойде една от слугините на първосвещеника

<br><b>[14:67]</b>&nbsp; и, като видя Петра да се грее, взря се в него и рече: и ти беше с Иисуса Назарееца.

<br><b>[14:68]</b>&nbsp; Но той се отрече, като каза: не зная, нито разбирам, що говориш. И излезе вън на предния двор; и петел пропя.

<br><b>[14:69]</b>&nbsp; Слугинята, като го видя пак, почна да говори на ония, що стояха там: този е от тях.

<br><b>[14:70]</b>&nbsp; А той пак се отрече. След малко тия, що стояха там, пак почнаха да говорят на Петра: наистина, от тях си; защото си галилеец, и говорът ти прилича на галилейския.

<br><b>[14:71]</b>&nbsp; И той почна да проклина и да се кълне: не познавам Тоя Човек, за Когото говорите.

<br><b>[14:72]</b>&nbsp; Тогава петел пропя втори път. И спомни си Петър думите, казани му от Иисуса: преди още петел дваж да пропее, три пъти ще се отречеш от Мене. И като падна на земята, почна да плаче.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
15
</font> </b></td> </tr> </table></center>
<br><b>[15:1]</b>&nbsp; Веднага заранта първосвещениците със стареите и книжниците и целият синедрион направиха съвещание и, като вързаха Иисуса, отведоха и Го предадоха на Пилата.

<br><b>[15:2]</b>&nbsp; Пилат Го попита: Ти ли си Иудейският Цар? А Той отговори и му рече: ти казваш.

<br><b>[15:3]</b>&nbsp; И първосвещениците Го обвиняваха в много неща.

<br><b>[15:4]</b>&nbsp; А Пилат пак Го попита и каза: нищо ли не отговаряш? Виж, за колко работи свидетелствуват против Тебе.

<br><b>[15:5]</b>&nbsp; Но Иисус нищо вече не отговори, тъй че на Пилата беше чудно.

<br><b>[15:6]</b>&nbsp; А на празника той им пускаше по един затворник, когото биха изпросили.

<br><b>[15:7]</b>&nbsp; Тогава беше затворен някой си, на име Вара'ва, със събунтовниците си, които във време на бунт бяха извършили убийство.

<br><b>[15:8]</b>&nbsp; И народът извика и почна да моли Пилата да направи, както им правеше винаги.

<br><b>[15:9]</b>&nbsp; А той им отговори и рече: искате ли да ви пусна Иудейския Цар?

<br><b>[15:10]</b>&nbsp; Защото знаеше, че първосвещениците Го бяха предали от завист.

<br><b>[15:11]</b>&nbsp; Но първосвещениците възбудиха народа да иска да им пусне по-добре Вара'ва.

<br><b>[15:12]</b>&nbsp; Пилат отговори пак и им рече: какво искате да сторя с Тогова, Когото вие наричате Иудейски Цар?

<br><b>[15:13]</b>&nbsp; Те отново закрещяха: разпни Го!

<br><b>[15:14]</b>&nbsp; Пилат им рече: та какво зло е сторил Той? Но те още по-силно закрещяха: разпни Го!

<br><b>[15:15]</b>&nbsp; Тогава Пилат, като искаше да угоди на тълпата, пусна им Вара'ва, а Иисуса бичува и предаде на разпятие.

<br><b>[15:16]</b>&nbsp; Войниците пък Го отведоха вътре в двора, сиреч, в преторията, и събраха цялата чета войници,

<br><b>[15:17]</b>&nbsp; и Му облякоха багреница и, като сплетоха венец от тръни, наложиха Му го;

<br><b>[15:18]</b>&nbsp; и почнаха да Го поздравяват: радвай се, Царю Иудейски!

<br><b>[15:19]</b>&nbsp; Па Го биеха по главата с тръст и Го заплюваха и, коленичейки, кланяха Му се.

<br><b>[15:20]</b>&nbsp; След като Му се наприсмяха, съблякоха Му багреницата, облякоха Му Неговите дрехи, и Го поведоха да Го разпнат.

<br><b>[15:21]</b>&nbsp; И накараха някого си Симона Киринеец, баща на Александра и Руфа, както минаваше на връщане от полето, да носи кръста Му.

<br><b>[15:22]</b>&nbsp; Заведоха Го на мястото Голгота, което значи: лобно място.

<br><b>[15:23]</b>&nbsp; И даваха Му да пие вино със смирна, ала Той не прие.

<br><b>[15:24]</b>&nbsp; Ония, които Го разпнаха, разделиха дрехите Му, хвърляйки жребие, кой какво да вземе.

<br><b>[15:25]</b>&nbsp; Беше третият час, и Го разпнаха.

<br><b>[15:26]</b>&nbsp; Имаше надпис за вината Му: Цар Иудейски.

<br><b>[15:27]</b>&nbsp; С Него разпнаха двама разбойници, единия отдясно Нему, а другия отляво.

<br><b>[15:28]</b>&nbsp; И се сбъдна Писанието, което казва: "и към беззаконници бе причислен".

<br><b>[15:29]</b>&nbsp; Минувачите Го хулеха, като клатеха глава и думаха: уа! Ти, Който разрушаваш храма, и в три дни го съзиждаш,

<br><b>[15:30]</b>&nbsp; спаси Себе Си и слез от кръста!

<br><b>[15:31]</b>&nbsp; Също и първосвещениците с книжниците се присмиваха и думаха помежду си: други спасяваше, а Себе Си не може да спаси.

<br><b>[15:32]</b>&nbsp; Христос, Царят Израилев, нека слезе сега от кръста, та да видим и повярваме. Хулеха Го и разпнатите с Него.

<br><b>[15:33]</b>&nbsp; А на шестия час настана тъмнина по цялата земя до деветия час.

<br><b>[15:34]</b>&nbsp; А на деветия час Иисус извика с висок глас: Елои', Елои', лама' савахтани'? което значи: Боже Мой, Боже Мой, защо си Ме оставил?

<br><b>[15:35]</b>&nbsp; Някои от стоещите там, като чуха, казваха: ето, вика Илия.

<br><b>[15:36]</b>&nbsp; А един се затече, натопи гъба в оцет и, като я надяна на тръст, даваше Му да пие, думайки: почакайте да видим, дали ще дойде Илия да Го снеме.

<br><b>[15:37]</b>&nbsp; А Иисус, като издаде висок глас, издъхна.

<br><b>[15:38]</b>&nbsp; И храмовата завеса се раздра на две отгоре додолу.

<br><b>[15:39]</b>&nbsp; А стотникът, който стоеше срещу Него, като видя, че Той, след като извика тъй, издъхна, каза: наистина Тоя Човек е бил Син Божий.

<br><b>[15:40]</b>&nbsp; Имаше там и жени, които гледаха отдалеч; между тях беше и Мария Магдалина, и Мария, майка на малкия Иаков и на Иосия, и Саломия,

<br><b>[15:41]</b>&nbsp; които и тогава, когато беше Той в Галилея, вървяха подире Му и Му служеха, и много други, дошли заедно с Него в Иерусалим.

<br><b>[15:42]</b>&nbsp; И когато вече мръкна, - понеже беше петък, сиреч, срещу събота, -

<br><b>[15:43]</b>&nbsp; дойде Иосиф Ариматейски, виден член от съвета, който и сам очакваше царството Божие, дръзна, та влезе при Пилата, и измоли тялото Иисусово.

<br><b>[15:44]</b>&nbsp; Пилат се почуди, че Той вече е умрял; и, като повика стотника, попита го: дали отдавна е умрял?

<br><b>[15:45]</b>&nbsp; И като узна от стотника, даде тялото Иосифу.

<br><b>[15:46]</b>&nbsp; А Иосиф, като купи плащаница, сне Го, па Го обви в плащаницата и положи в гроб, изсечен в скала; и привали камък върху вратата гробни.

<br><b>[15:47]</b>&nbsp; А Мария Магдалина и Мария Иосиева гледаха, де Го полагат.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
16
</font> </b></td> </tr> </table></center>
<br><b>[16:1]</b>&nbsp; След като мина събота, Мария Магдалина, Мария Иаковова и Саломия купиха аромати, за да дойдат и Го помажат.

<br><b>[16:2]</b>&nbsp; И в първия ден на седмицата дойдоха на гроба много рано, след изгрев-слънце,

<br><b>[16:3]</b>&nbsp; и говореха помежду си: кой ли ще ни отвали камъка от вратата гробни?

<br><b>[16:4]</b>&nbsp; И като погледнаха, виждат, че камъкът е отвален: а той беше много голям.

<br><b>[16:5]</b>&nbsp; Като влязоха в гроба, видяха един момък, облечен в бяла дреха, да седи отдясно; и много се уплашиха.

<br><b>[16:6]</b>&nbsp; А той им казва: не се плашете. Вие търсите Иисуса Назарееца, разпнатия; Той възкръсна, няма Го тук. Ето мястото, дето бе положен.

<br><b>[16:7]</b>&nbsp; Но идете, обадете на учениците Му и на Петра, че Той ви преваря в Галилея; там ще Го видите, както ви бе казал.

<br><b>[16:8]</b>&nbsp; И като излязоха скоро, побягнаха от гроба; тях ги обхвана трепет и ужас, и никому нищо не казаха, понеже се бояха.

<br><b>[16:9]</b>&nbsp; Възкръснал рано в първия ден на седмицата, Иисус се яви първом на Мария Магдалина, от която бе изгонил седем бяса.

<br><b>[16:10]</b>&nbsp; Тя отиде, та обади на ония, които са били с Него и които плачеха и ридаеха;

<br><b>[16:11]</b>&nbsp; но те, като чуха, че Той е жив, и че тя Го видяла, не повярваха.

<br><b>[16:12]</b>&nbsp; След това се яви в друг образ на двама от тях по пътя, когато отиваха в село.

<br><b>[16:13]</b>&nbsp; И като се върнаха, обадиха на останалите; но и тям не повярваха.

<br><b>[16:14]</b>&nbsp; Най-сетне се яви на самите единайсет, когато вечеряха, и ги смъмри за неверието и жестокосърдието им, че не повярваха на ония, които Го бяха видели възкръснал.

<br><b>[16:15]</b>&nbsp; И рече им: идете по цял свят и проповядвайте Евангелието на всички твари.

<br><b>[16:16]</b>&nbsp; Който повярва и се кръсти, ще бъде спасен, а който не повярва, ще бъде осъден.

<br><b>[16:17]</b>&nbsp; А повярвалите ще ги придружават тия личби: с името Ми ще изгонват бесове, ще говорят на нови езици;

<br><b>[16:18]</b>&nbsp; ще хващат змии, и, ако изпият нещо смъртоносно, няма да им повреди; на болни ще възложат ръце, и те ще бъдат здрави.

<br><b>[16:19]</b>&nbsp; А след разговора с тях, Господ се възнесе на небето и седна отдясно на Бога.

<br><b>[16:20]</b>&nbsp; Те пък отидоха и проповядваха навсякъде; и Господ им помагаше и подкрепяваше словото с личби, от каквито то се придружаваше. Амин.

</font><br><br></td></tr></table></div></body>
<!-- Mirrored from dveri.bg/bible/newtest.bg/2.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
</html>