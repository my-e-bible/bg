<HTML>
<!-- Mirrored from dveri.bg/bible/newtest.bg/23.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
<!-- Added by HTTrack --><meta http-equiv="content-type" content="text/html;charset=utf-8" /><!-- /Added by HTTrack -->
<HEAD><TITLE>Второ послание на св. ап. Павла до Тимотея</TITLE>
<META http-equiv=Content-Type content="text/html; charset=utf-8">
<META content="k.s." name=GENERATOR></HEAD>
<body bgcolor="#FFFFFF">
<p align="center">&nbsp; 
<div align="center">
  <table width="633" border="0">
    <tr> 
      <td> <font face="Verdana, Arial, Helvetica, sans-serif" size="4"><b><center>ВТОРО ПОСЛАНИЕ НА СВЕТИ АПОСТОЛ ПАВЛА ДО ТИМОТЕЯ
</center></b><br>
<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
1
</font> </b></td> </tr> </table></center>
<br><b>[1:1]</b>&nbsp; Павел, апостол Иисус Христов по воля Божия, за възвестяване обещания живот в Христа Иисуса,

<br><b>[1:2]</b>&nbsp; до Тимотея, възлюбено чедо: благодат, милост, мир от Бога Отца и от Христа Иисуса, Господа нашего.

<br><b>[1:3]</b>&nbsp; Благодаря Богу, Комуто още от прародители служа с чиста съвест, задето непрестанно те споменувам в молитвите си денем и нощем,

<br><b>[1:4]</b>&nbsp; като, при спомена за твоите сълзи, копнея да те видя, за да се изпълня с радост,

<br><b>[1:5]</b>&nbsp; и като си спомням за твоята нелицемерна вяра, която по-рано я имаше у баба ти Лоида и майка ти Евника, а убеден съм, има я и в тебе.

<br><b>[1:6]</b>&nbsp; Затова ти напомням да разпаляш Божия дар, който е в тебе чрез моето ръковъзлагане.

<br><b>[1:7]</b>&nbsp; Защото Бог не ни е дал дух на боязливост, а дух на сила, любов и целомъдрие.

<br><b>[1:8]</b>&nbsp; И тъй, не се срамувай от страданията на Господа нашего Иисуса Христа, нито от мене, Негов окованик, а стани участник в страданията за благовестието Христово по силата на Бога,

<br><b>[1:9]</b>&nbsp; Който ни спаси и повика към свето звание, не заради нашите дела, а по Свое благоволение и благодат, дадена нам в Христа Иисуса преди вечни времена,

<br><b>[1:10]</b>&nbsp; а открита сега с явяването на нашия Спасител Иисуса Христа, Който унищожи смъртта и извади наяве живот и нетление чрез благовестието,

<br><b>[1:11]</b>&nbsp; за което съм поставен аз проповедник, апостол и учител на езичниците.

<br><b>[1:12]</b>&nbsp; Затова и така страдам; ала не се срамувам, понеже зная в Кого съм повярвал и съм уверен, че Той е мощен да запази моя залог за оня ден.

<br><b>[1:13]</b>&nbsp; Имай за образец здравите думи, които си чул от мене, с вяра и любов в Христа Иисуса.

<br><b>[1:14]</b>&nbsp; Запази добрия залог чрез Духа Светаго, Който живее в нас.

<br><b>[1:15]</b>&nbsp; Знаеш това, че ме изоставиха всички от Асия, между които и Фигел и Ермоген.

<br><b>[1:16]</b>&nbsp; Господ да даде милост на дома на Онисифора, защото много пъти ме успокои и се не посрами от веригите ми,

<br><b>[1:17]</b>&nbsp; но, като дойде в Рим, с голямо старание ме потърси и намери.

<br><b>[1:18]</b>&nbsp; Нека Господ му даде да намери милост у Него в оня ден; а колко ми услужи той в Ефес, ти по-добре знаеш.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
2
</font> </b></td> </tr> </table></center>
<br><b>[2:1]</b>&nbsp; И тъй, чедо мое, усилвай се в благодатта, която ти е дадена от Христа Иисуса,

<br><b>[2:2]</b>&nbsp; и каквото си чул от мене при много свидетели, предай го на верни човеци, които ще са способни и други да научат.

<br><b>[2:3]</b>&nbsp; И тъй, принасяй страданията като добър воин Иисус Христов.

<br><b>[2:4]</b>&nbsp; Никой воин се не заплита в житейски работи; и това прави, за да угоди на военачалника.

<br><b>[2:5]</b>&nbsp; Ако пък някой се и състезава, той не бива увенчан, щом се не състезава по правилата.

<br><b>[2:6]</b>&nbsp; Трудещият се земеделец трябва пръв да вкуси от плодовете.

<br><b>[2:7]</b>&nbsp; Разбирай, какво говоря; Господ да ти даде да разбираш всичко.

<br><b>[2:8]</b>&nbsp; Помни Господа Иисуса Христа от семето Давидово, Който възкръсна от мъртвите според моето благовестие,

<br><b>[2:9]</b>&nbsp; заради което аз страдам дори до окови, като злодеец, но словото Божие не се вързва.

<br><b>[2:10]</b>&nbsp; Поради това всичко търпя заради избраните, та и те да получат спасение в Христа Иисуса с вечна слава.

<br><b>[2:11]</b>&nbsp; Верни са думите: ако с Него сме умрели, с Него ще и оживеем.

<br><b>[2:12]</b>&nbsp; Ако търпим, с Него ще и царуваме; ако се отричаме, и Той ще се отрече от нас;

<br><b>[2:13]</b>&nbsp; ако ние сме неверни, Той остава верен, защото не може да се отрече от Себе Си.

<br><b>[2:14]</b>&nbsp; Това напомняй на всички, като ги заклеваш пред Господа, да не влизат в препирни, които никак не ползуват, а служат за гибел на слушателите.

<br><b>[2:15]</b>&nbsp; Залягай да се представиш пред Бога достоен, безукорен работник, който вярно преподава словото на истината.

<br><b>[2:16]</b>&nbsp; А скверните празнодумства отбягвай, защото ония, които ги изговарят, още повече ще напреднат в нечестие,

<br><b>[2:17]</b>&nbsp; и словото им ще се разпространява като живеница. Такива са Именей и Филит,

<br><b>[2:18]</b>&nbsp; които отстъпиха от истината, говорейки, че възкресението е вече станало, и разрушават вярата у някои.

<br><b>[2:19]</b>&nbsp; Но Божията твърда основа стои непоколебимо, имайки тоя печат: "позна Господ Своите"; и: "да отстъпи от неправдата всеки, който произнася името Господне".

<br><b>[2:20]</b>&nbsp; В голяма къща има не само златни и сребърни съдове, а и дървени и глинени; и едни са за почетна употреба, а други за долна.

<br><b>[2:21]</b>&nbsp; И тъй, ако някой се очисти от тия, той ще бъде почетен съд, осветен, приспособен за употреба на Господаря и приготвен за всяко добро дело.

<br><b>[2:22]</b>&nbsp; Отбягвай също и младежки похоти и стреми се към правда, вяра, любов и мир с ония, които призовават Господа от чисто сърце.

<br><b>[2:23]</b>&nbsp; А глупави и невежествени разисквания отбягвай, като знаеш, че те пораждат крамоли;

<br><b>[2:24]</b>&nbsp; а Господният раб не бива да влиза в крамоли, но да бъде към всички кротък, поучлив и търпелив;

<br><b>[2:25]</b>&nbsp; с кротост да наставлява противниците, та дано Бог им даде покаяние, да познаят истината

<br><b>[2:26]</b>&nbsp; и да се освободят от примката на дявола, който ги е живи уловил, за да изпълняват волята му.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
3
</font> </b></td> </tr> </table></center>
<br><b>[3:1]</b>&nbsp; И това знай, че в последните дни ще настанат усилни времена.

<br><b>[3:2]</b>&nbsp; Защото човеците ще бъдат самолюбци, сребролюбци, самохвалци, горделиви, хулници, към родители непокорни, неблагодарни, нечестиви, недружелюбни,

<br><b>[3:3]</b>&nbsp; непримирими, клеветници, невъздържани, неукротими, недобролюбци,

<br><b>[3:4]</b>&nbsp; предатели, безочливи, надути, повече сластолюбци, нежели боголюбци,

<br><b>[3:5]</b>&nbsp; които наглед имат благочестие, но от силата му са се отрекли. И от такива се отвръщай!

<br><b>[3:6]</b>&nbsp; Към тях принадлежат ония, които се примъкват в къщите и прелъстяват женуря, претоварени с грехове и обзети от различни похоти, -

<br><b>[3:7]</b>&nbsp; женуря, които всякога се учат и никога не могат да стигнат до познание на истината.

<br><b>[3:8]</b>&nbsp; И както Ианий и Иамврий се противиха на Моисея, така и тия се противят на истината, понеже са човеци с извратен ум, невежи във вярата.

<br><b>[3:9]</b>&nbsp; Ала няма да успеят повече, защото безумието им ще се открие пред всички, както се откри безумието и на ония.

<br><b>[3:10]</b>&nbsp; А ти си последвал моето учение, живот, намерение, вяра, моето великодушие, любов, търпение,

<br><b>[3:11]</b>&nbsp; моите гонения и страдания, що ме сполетяха в Антиохия, Икония, Листра, каквито гонения претърпях; и от всичко ме избави Господ.

<br><b>[3:12]</b>&nbsp; Па и всички, които искат да живеят благочестиво в Христа Иисуса, ще бъдат гонени.

<br><b>[3:13]</b>&nbsp; А лукави човеци и измамници ще напредват в злото, като заблуждават и биват заблуждавани.

<br><b>[3:14]</b>&nbsp; Но ти пребъдвай в това, на което си научен и което ти е поверено, като знаеш, от кого си научен;

<br><b>[3:15]</b>&nbsp; пък ти и от детинство знаеш свещените Писания, които могат да те направят мъдър за спасение чрез вярата в Христа Иисуса.

<br><b>[3:16]</b>&nbsp; Всичкото Писание е боговдъхновено и полезно за поука, изобличаване, изправяне и назидаване в правдата,

<br><b>[3:17]</b>&nbsp; за да бъде Божият човек съвършен и годен за всяко добро дело.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
4
</font> </b></td> </tr> </table></center>
<br><b>[4:1]</b>&nbsp; И тъй, заклевам те пред Бога и Господа нашего Иисуса Христа, Който ще съди живи и мъртви, кога се яви Той и настъпи царството Му:

<br><b>[4:2]</b>&nbsp; проповядвай словото, настоявай на време и не на време, изобличавай, запретявай, увещавай с голямо дълготърпение и поука.

<br><b>[4:3]</b>&nbsp; Защото ще дойде време, когато човеците не ще търпят здравото учение, но, водени от своите похоти, ще си насъберат учители да им гъделичкат слуха;

<br><b>[4:4]</b>&nbsp; те ще отвърнат слуха си от истината и към басни ще се обърнат.

<br><b>[4:5]</b>&nbsp; Но ти във всичко бодърствувай, скърби претърпи, дело на благовестник извърши, службата си добре изпълни.

<br><b>[4:6]</b>&nbsp; Защото аз вече ставам жертва, и времето на моето отхождане настъпи.

<br><b>[4:7]</b>&nbsp; С добрия подвиг се подвизах, пътя свърших, вярата опазих;

<br><b>[4:8]</b>&nbsp; прочее, очаква ме венецът на правдата, който ще ми даде в оня ден Господ, Праведният Съдия; и не само на мене, но и на всички, които са възлюбили Неговото явяване.

<br><b>[4:9]</b>&nbsp; Побързай да дойдеш при мене скоро.

<br><b>[4:10]</b>&nbsp; Защото Димас ме остави, понеже обикна сегашния свят, и отиде в Солун; Крискент - в Галатия, Тит - в Далмация. Само Лука е с мене.

<br><b>[4:11]</b>&nbsp; Вземи Марка и го доведи със себе си, защото ми е нужен по службата.

<br><b>[4:12]</b>&nbsp; Тихика изпроводих в Ефес.

<br><b>[4:13]</b>&nbsp; Кога дойдеш, донеси фелона *, що оставих в Троада, у Карпа, и книгите, особено кожените.

<br><b>[4:14]</b>&nbsp; Александър ковачът много зло ми стори. Да му върне Господ според делата му!

<br><b>[4:15]</b>&nbsp; От него пази се и ти, понеже той се възпротиви твърде много на думите ни.

<br><b>[4:16]</b>&nbsp; При първата моя защита никого нямаше при мене: всички ме оставиха. Дано им се не вмени за грях!

<br><b>[4:17]</b>&nbsp; Но Господ застана пред мене и ме укрепи, та чрез мене да се утвърди благовестието, и да чуят всички езичници; и аз се избавих от устата на лъва.

<br><b>[4:18]</b>&nbsp; Господ ще ме избави и от всяко лошо нещо и ще ме запази за Своето небесно царство. Нему слава вовеки веков. Амин.

<br><b>[4:19]</b>&nbsp; Поздрави Прискила и Акила и Онисифоровия дом.

<br><b>[4:20]</b>&nbsp; Ераст остана в Коринт. Трофима пък оставих болен в Милит.

<br><b>[4:21]</b>&nbsp; Побързай да дойдеш преди зимата. Поздравяват те Евул, Пуд, Лин, Клавдия и всички братя.

<br><b>[4:22]</b>&nbsp; Господ Иисус Христос да е с твоя дух. Благодатта да бъде с вас. Амин.

<i><br><br>* Горна дълга, без ръкави дреха - наметало.</i>
</font><br><br></td></tr></table></div></body>
<!-- Mirrored from dveri.bg/bible/newtest.bg/23.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
</html>