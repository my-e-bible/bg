<HTML>
<!-- Mirrored from dveri.bg/bible/newtest.bg/22.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
<!-- Added by HTTrack --><meta http-equiv="content-type" content="text/html;charset=utf-8" /><!-- /Added by HTTrack -->
<HEAD><TITLE>Първо послание на са. ап.Павла до Тимотея</TITLE>
<META http-equiv=Content-Type content="text/html; charset=utf-8">
<META content="k.s." name=GENERATOR></HEAD>
<body bgcolor="#FFFFFF">
<p align="center">&nbsp; 
<div align="center">
  <table width="633" border="0">
    <tr> 
      <td> <font face="Verdana, Arial, Helvetica, sans-serif" size="4"><b><center>ПЪРВО ПОСЛАНИЕ НА СВЕТИ АПОСТОЛ ПАВЛА ДО ТИМОТЕЯ
</center></b><br>
<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
1
</font> </b></td> </tr> </table></center>
<br><b>[1:1]</b>&nbsp; Павел, апостол Иисус Христов по повеление на Бога, нашия Спасител, и на Господа Иисуса Христа, нашата надежда, -

<br><b>[1:2]</b>&nbsp; до Тимотея, истинско по вяра чедо: благодат, милост, мир от Бога, нашия Отец, и от Христа Иисуса, нашия Господ.

<br><b>[1:3]</b>&nbsp; Както на тръгване за Македония те молих да останеш в Ефес, така и сега те моля да поръчаш на някои да не проповядват друго учение,

<br><b>[1:4]</b>&nbsp; нито да се занимават с басни и безкрайни родословия, които причиняват по-скоро препирни, отколкото назидание Божие във вярата.

<br><b>[1:5]</b>&nbsp; А целта на поръчването е - да се породи любов от чисто сърце, от добра съвест и нелицемерна вяра;

<br><b>[1:6]</b>&nbsp; някои, като не постигнаха тия неща, отклониха се в празнословие,

<br><b>[1:7]</b>&nbsp; желаейки да бъдат законоучители, без да разбират ни какво говорят, ни какво утвърждават.

<br><b>[1:8]</b>&nbsp; А ние знаем, че законът е добър, ако някой го употребява законно,

<br><b>[1:9]</b>&nbsp; като знае, че законът е установен не за праведник, а за беззаконници и непослушници, за нечестивци и грешници, за неправедни и скверни, за ония, които оскърбяват баща си и майка си, за човекоубийци,

<br><b>[1:10]</b>&nbsp; за блудници, мъжеложци, разбойници, клеветници, скотоложци, лъжци, клетвопрестъпници и за всичко друго, що е противно на здравото учение,

<br><b>[1:11]</b>&nbsp; по славното благовестие на блажения Бог, що ми бе поверено.

<br><b>[1:12]</b>&nbsp; Благодаря на Христа Иисуса, нашия Господ, Който ми даде сила, задето ме призна за верен, като отреди на служба мене,

<br><b>[1:13]</b>&nbsp; който по-рано бях хулител, гонител и оскърбител, но бидох помилуван, защото, без да зная, вършех това в неверие;

<br><b>[1:14]</b>&nbsp; а с вяра и любов в Христа Иисуса се преумножи благодатта на нашия Господ.

<br><b>[1:15]</b>&nbsp; Верни и за всяко приемане достойни са думите, че Христос Иисус дойде в света да спаси грешниците, от които пръв съм аз.

<br><b>[1:16]</b>&nbsp; Но затова бидох помилуван, за да покаже Иисус Христос в мене първи всичкото Си дълготърпение за пример на ония, които повярват в Него за живот вечен.

<br><b>[1:17]</b>&nbsp; А на Царя на вековете, на нетленния, невидимия, едничкия премъдър Бог - чест и слава вовеки веков. Амин.

<br><b>[1:18]</b>&nbsp; Чедо Тимотее! Тая поръка ти предавам съгласно по-раншните за тебе пророчества, за да воюваш съобразно с тях като добър воин,

<br><b>[1:19]</b>&nbsp; имайки вяра и добра съвест, която някои отхвърлиха, и претърпяха корабокрушение във вярата;

<br><b>[1:20]</b>&nbsp; от тях са Именей и Александър, които предадох на сатаната, за да се научат да не богохулствуват.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
2
</font> </b></td> </tr> </table></center>
<br><b>[2:1]</b>&nbsp; И тъй, моля преди всичко да се правят просби, молитви, молби, благодарения за всички човеци,

<br><b>[2:2]</b>&nbsp; за царе и за всички, които са на власт, за да прекарваме тих и мирен живот в пълно благочестие и чистота;

<br><b>[2:3]</b>&nbsp; защото това е добро и угодно пред нашия Спасител Бога,

<br><b>[2:4]</b>&nbsp; Който иска да се спасят всички човеци и да достигнат до познание на истината.

<br><b>[2:5]</b>&nbsp; Защото един е Бог, един и Ходатай между Бога и човеци - Човекът Христос Иисус,

<br><b>[2:6]</b>&nbsp; Който отдаде Себе Си откуп за всички - нещо в свое време засвидетелствувано,

<br><b>[2:7]</b>&nbsp; за което аз съм поставен проповедник и апостол (истина казвам в Христа, не лъжа), учител на езичниците във вярата и истината.

<br><b>[2:8]</b>&nbsp; И тъй, желая мъжете да се молят на всяко място, като въздигат чисти ръце без гняв и съмнение;

<br><b>[2:9]</b>&nbsp; също така и жените, облечени прилично, със срамежливост и целомъдрие да се гиздят, не с плетенки, ни със злато, или с бисери, или драгоценни дрехи,

<br><b>[2:10]</b>&nbsp; а с добри дела, както прилича на жени, които се посвещават на благочестие.

<br><b>[2:11]</b>&nbsp; Жената да се учи в безмълвие и пълно покорство.

<br><b>[2:12]</b>&nbsp; На жена не позволявам да поучава, нито да господарува над мъж, но заповядвам да бъде в безмълвие.

<br><b>[2:13]</b>&nbsp; Защото по-напред биде създаден Адам, а после Ева;

<br><b>[2:14]</b>&nbsp; и не Адам биде прелъстен, а жената биде прелъстена и падна в престъпление;

<br><b>[2:15]</b>&nbsp; но ще се спаси чрез раждане деца, ако пребъде във вяра, в любов и в светост с целомъдрие.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
3
</font> </b></td> </tr> </table></center>
<br><b>[3:1]</b>&nbsp; Верни са тия думи: желае ли някой епископство, добро нещо желае.

<br><b>[3:2]</b>&nbsp; Но епископът трябва да е непорочен, мъж на една жена, трезвен, целомъдър, скромен, почтен, страннолюбив, поучлив;

<br><b>[3:3]</b>&nbsp; не пияница, не побойник, не свадлив, не алчен за гнусна печалба, а кротък, миролюбив и не сребролюбив;

<br><b>[3:4]</b>&nbsp; да управлява добре къщата си и да има деца послушни със съвършена почтителност;

<br><b>[3:5]</b>&nbsp; защото, който не умее да управлява собствената си къща, как ще се грижи за църквата Божия?

<br><b>[3:6]</b>&nbsp; Да не е новопокръстен, за да се не възгордее и падне в еднакво осъждане с дявола.

<br><b>[3:7]</b>&nbsp; Трябва още той да има и добро свидетелство от външните, за да не бъде укоряван и да не падне в примката на дявола.

<br><b>[3:8]</b>&nbsp; Дяконите също трябва да бъдат почтени, недвуезични, да не са пристрастени към вино, нито алчни за гнусна печалба,

<br><b>[3:9]</b>&nbsp; да пазят тайнството на вярата с чиста съвест.

<br><b>[3:10]</b>&nbsp; И те трябва първом да бъдат изпитвани, та после, ако са безпорочни, да стават дякони.

<br><b>[3:11]</b>&nbsp; Също и жените им трябва да бъдат почтени, не клеветници, трезвени и верни във всичко.

<br><b>[3:12]</b>&nbsp; Всеки от дяконите трябва да бъде мъж на една жена, добре да управлява децата си и къщата си.

<br><b>[3:13]</b>&nbsp; Защото, които са служили добре, придобиват добър чин и голямо дръзновение във вярата, що имат в Христа Иисуса.

<br><b>[3:14]</b>&nbsp; Надявам се скоро да дойда при тебе; а това ти пиша за

<br><b>[3:15]</b>&nbsp; в случай, че се позабавя, да знаеш, как трябва да постъпваш в Божия дом, който е църква на живия Бог, стълб и крепило на истината.

<br><b>[3:16]</b>&nbsp; И наистина, велика е тайната на благочестието: Бог се яви в плът, засвидетелствуван бе от Духа, показа се на Ангели, проповядван биде на народи, приет с вяра в света, възнесе се в слава.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
4
</font> </b></td> </tr> </table></center>
<br><b>[4:1]</b>&nbsp; А Духът ясно говори, че в последните времена някои ще отстъпят от вярата, като се предават на мамливи духове и бесовски учения

<br><b>[4:2]</b>&nbsp; чрез лицемерието на ония, които говорят лъжа и имат жигосана съвест,

<br><b>[4:3]</b>&nbsp; които забраняват да се встъпва в брак и съветват въздържане от ястия, що Бог е създал да ги ядат с благодарност верните, и ония, които са познали истината.

<br><b>[4:4]</b>&nbsp; Защото всяко творение Божие е добро, и нищо не е за отхвърляне, щом се приема с благодарение,

<br><b>[4:5]</b>&nbsp; понеже се осветява чрез слово Божие и с молитва.

<br><b>[4:6]</b>&nbsp; Като съветваш на това братята, ще бъдеш добър служител на Иисуса Христа, хранен с думите на вярата и на доброто учение, което си последвал.

<br><b>[4:7]</b>&nbsp; От скверни и бабешки басни отбягвай, а се упражнявай в благочестие,

<br><b>[4:8]</b>&nbsp; защото телесното упражнение за малко е полезно, а благочестието е полезно за всичко, понеже съдържа обещание за сегашния и за бъдещия живот.

<br><b>[4:9]</b>&nbsp; Тия думи са верни и достойни за всяко възприемане.

<br><b>[4:10]</b>&nbsp; Затова се и трудим и укори търпим, защото се уповахме на живия Бог, Който е Спасител на всички човеци, а най-вече на верните.

<br><b>[4:11]</b>&nbsp; Поръчвай това и поучавай.

<br><b>[4:12]</b>&nbsp; Никой да не презира младостта ти, но бъди образец за верните в слово, поведение, любов, дух, вяра и чистота.

<br><b>[4:13]</b>&nbsp; Докле дойда, занимавай се с четене, наставление и поучаване.

<br><b>[4:14]</b>&nbsp; Не занемаряй дарбата, която е в тебе и ти бе дадена чрез пророчество с възлагане върху ти ръцете на свещенството.

<br><b>[4:15]</b>&nbsp; За това се грижи, в това пребъдвай, та успехът ти да бъде явен във всичко.

<br><b>[4:16]</b>&nbsp; Внимавай на себе си и на учението; постоянствувай в тия неща, защото, като постъпваш тъй, и себе си ще спасиш, и ония, които те слушат.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
5
</font> </b></td> </tr> </table></center>
<br><b>[5:1]</b>&nbsp; Старец не укорявай, а увещавай го, като да ти е баща; по-младите пък, като да ти са братя,

<br><b>[5:2]</b>&nbsp; старите жени - като майки, младите - като сестри, с всяка чистота.

<br><b>[5:3]</b>&nbsp; Вдовици почитай - истинските вдовици.

<br><b>[5:4]</b>&nbsp; Ако ли пък някоя вдовица има деца или внуци, нека те се научат първом да почитат своите домашни и да се отплащат на родителите си, защото това е добро и угодно пред Бога.

<br><b>[5:5]</b>&nbsp; А която е истинска вдовица и е останала сама, тя се надява на Бога и пребъдва в моления и молитви денем и нощем;

<br><b>[5:6]</b>&nbsp; оная пък, която живее разпуснато, приживе е умряла.

<br><b>[5:7]</b>&nbsp; Наръчвай им още и това, да бъдат безпорочни.

<br><b>[5:8]</b>&nbsp; Ако някой се не грижи за своите, а особено за домашните си, той се е отрекъл от вярата и е по-лош от неверник.

<br><b>[5:9]</b>&nbsp; За вдовица да се приема жена не по-долу от шейсет години, водила един мъж,

<br><b>[5:10]</b>&nbsp; известна с добри дела: ако е деца отхранила, странници пригледвала, нозе на светии умивала; ако е на страдалци помагала и всяко добро дело усърдно следвала.

<br><b>[5:11]</b>&nbsp; А по-млади вдовици не приемай, защото, кога пренебрегнат Христа, искат да се женят.

<br><b>[5:12]</b>&nbsp; Те подпадат под осъждане, защото са отхвърлили първото си обещание;

<br><b>[5:13]</b>&nbsp; освен това, бидейки без работа, навикват да ходят от къща в къща; и не само са без работа, но са и бъбриви, любопитни и говорят, каквото не подобава.

<br><b>[5:14]</b>&nbsp; И тъй, желая, щото по-младите вдовици да се женят, да раждат деца, да въртят къща и да не дават никакъв повод на противника за похула;

<br><b>[5:15]</b>&nbsp; защото някои вече се повлякоха подир сатаната.

<br><b>[5:16]</b>&nbsp; Ако някой верен или вярна имат в къщата си вдовици, да ги приглеждат, та църквата да се не товари и да може да приглежда истинските вдовици.

<br><b>[5:17]</b>&nbsp; Презвитерите, които добре изпълняват предстоятелската си служба, да се удостояват с двойна почет, най-вече пък ония, които се трудят в слово и поучение.

<br><b>[5:18]</b>&nbsp; Защото Писанието казва: "не вързвай устата на вол, който вършее", и: "работникът заслужава своята заплата".

<br><b>[5:19]</b>&nbsp; Обвинение против презвитер не приемай, освен при двама или трима свидетели.

<br><b>[5:20]</b>&nbsp; Ония, които съгрешават, изобличавай пред всички, та и другите да имат страх.

<br><b>[5:21]</b>&nbsp; Заклевам те пред Бога, пред Господа Иисуса Христа и пред избраните Ангели, да спазваш това без предубеждение и да не вършиш нищо по пристрастие.

<br><b>[5:22]</b>&nbsp; Ръце на никого не възлагай прибързано, нито ставай съучастник на чужди грехове. Пази себе си чист.

<br><b>[5:23]</b>&nbsp; Не пий вече само вода, но употребявай и малко вино, поради стомаха си и честите си боледувания.

<br><b>[5:24]</b>&nbsp; Греховете на едни човеци са явни и предварят в съд, а на някои отсетне се явяват.

<br><b>[5:25]</b>&nbsp; Също и добрите дела са явни; а които не са такива, не могат се утаи.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
6
</font> </b></td> </tr> </table></center>
<br><b>[6:1]</b>&nbsp; Ония, които са под робско иго, да считат господарите си достойни за всякаква почест, за да се не хули името Божие и учението.

<br><b>[6:2]</b>&nbsp; Ония пък, които имат господари повярвали, да се не отнасят към тях небрежно, задето са братя, а с по-голямо усърдие да им слугуват, понеже тия, които получават техните услуги, са верни и възлюбени. Тъй поучавай и увещавай.

<br><b>[6:3]</b>&nbsp; Който поучава инак и не върви по здравите думи на Господа нашего Иисуса Христа и по учението за благочестие,

<br><b>[6:4]</b>&nbsp; той е помрачен от гордост, нищо не знае и е болен за празни разисквания и словопрения, от които произлизат завист, разпри, хули, лукави подозрения,

<br><b>[6:5]</b>&nbsp; зловредни препирни между човеци, които имат развратен ум, лишени са от истината и мислят, че благочестието служи за печалба. Бягай от такива.

<br><b>[6:6]</b>&nbsp; Голяма печалба е да бъде човек благочестив и доволен от себе си.

<br><b>[6:7]</b>&nbsp; Понеже нищо не сме донесли на света, явно е, че не можем и нищо да изнесем.

<br><b>[6:8]</b>&nbsp; Като имаме прехрана и облекло, нека с това бъдем доволни.

<br><b>[6:9]</b>&nbsp; А ония, които искат да се обогатяват, падат в изкушение, в примка и в много безразсъдни и вредни похоти, които потопяват човеците в провала и погибел.

<br><b>[6:10]</b>&nbsp; Защото корен на всички злини е сребролюбието, на което предавайки се, някои се отклониха от вярата и си навлякоха много мъки.

<br><b>[6:11]</b>&nbsp; Но ти, човече Божий, бягай от тия неща и стреми се към правда, благочестие, вяра, любов, търпение и кротост.

<br><b>[6:12]</b>&nbsp; Подвизавай се с добрия подвиг на вярата: дръж се о вечния живот, за който ти биде и повикан и изповяда доброто изповедание пред много свидетели.

<br><b>[6:13]</b>&nbsp; Наръчвам ти пред Бога, Който всичко животвори, и пред Христа Иисуса, Който засвидетелствува доброто изповедание пред Понтия Пилата,

<br><b>[6:14]</b>&nbsp; да спазиш заповедта чиста, безукорна, дори до явяването на Господа нашего Иисуса Христа,

<br><b>[6:15]</b>&nbsp; което, кога му дойде време, ще открие блажения и едничък Властител, Цар на царете и Господар на господаруващите,

<br><b>[6:16]</b>&nbsp; Който е едничък безсмъртен и живее в непристъпна светлина, Когото никой от човеците не е видял, нито може да види. Нему чест и владичество вовеки. Амин.

<br><b>[6:17]</b>&nbsp; Наръчвай на богатите в тоя свят, да не мислят високо за себе си, нито да се надяват на непостоянното богатство, а на живия Бог, Който ни дава всичко в изобилие за наслада;

<br><b>[6:18]</b>&nbsp; да вършат добро, да богатеят с добри дела, да бъдат щедри и общителни,

<br><b>[6:19]</b>&nbsp; като по този начин си събират съкровище - добра основа за бъдещето, за да постигнат вечен живот.

<br><b>[6:20]</b>&nbsp; О, Тимотее! пази онова, що ти е предадено, и се отвърщай от скверното празнодумство и от възраженията на лъжовната наука,

<br><b>[6:21]</b>&nbsp; с която, като се занимават, някои се отклониха от вярата. Благодатта да бъде с тебе. Амин.

</font><br><br></td></tr></table></div></body>
<!-- Mirrored from dveri.bg/bible/newtest.bg/22.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
</html>