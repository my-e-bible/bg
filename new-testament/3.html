<HTML>
<!-- Mirrored from dveri.bg/bible/newtest.bg/3.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
<!-- Added by HTTrack --><meta http-equiv="content-type" content="text/html;charset=utf-8" /><!-- /Added by HTTrack -->
<HEAD><TITLE>От Лука свето Евангелие</TITLE>
<META http-equiv=Content-Type content="text/html; charset=utf-8">
<META content="k.s." name=GENERATOR></HEAD>
<body bgcolor="#FFFFFF">
<p align="center">&nbsp; 
<div align="center">
  <table width="633" border="0">
    <tr> 
      <td> <font face="Verdana, Arial, Helvetica, sans-serif" size="4"><b><center>ОТ ЛУКА СВЕТО ЕВАНГЕЛИЕ
</center></b><br>
<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
1
</font> </b></td> </tr> </table></center>
<br><b>[1:1]</b>&nbsp; Понеже мнозина предприеха да съчинят разказ за напълно известните между нас събития,

<br><b>[1:2]</b>&nbsp; както ни ги предадоха ония, които от самото начало бяха очевидци и служители на словото, -

<br><b>[1:3]</b>&nbsp; то намерих за добре и аз, след като грижливо проучих всичко от начало, наред да ти опиша, достопочтени Теофиле,

<br><b>[1:4]</b>&nbsp; за да узнаеш твърдата основа на онова учение, на което си се учил.

<br><b>[1:5]</b>&nbsp; В дните на Ирода, цар иудейски, имаше един свещеник от Авиевата смяна, на име Захария; а жена му беше от дъщерите Ааронови, и името й - Елисавета.

<br><b>[1:6]</b>&nbsp; И двамата бяха праведни пред Бога, постъпвайки безпорочно по всички заповеди и наредби Господни.

<br><b>[1:7]</b>&nbsp; Те нямаха чедо, понеже Елисавета беше неплодна, и двамата бяха в напреднала възраст.

<br><b>[1:8]</b>&nbsp; Веднъж, когато по реда на своята смяна Захария служеше пред Бога,

<br><b>[1:9]</b>&nbsp; по жребие, както бе обичай у свещениците, падна му се да влезе в храма Господен, за да покади,

<br><b>[1:10]</b>&nbsp; а цялото множество народ се молеше отвън през време на каденето, -

<br><b>[1:11]</b>&nbsp; тогава му се яви Ангел Господен, изправен отдясно на кадилния жертвеник,

<br><b>[1:12]</b>&nbsp; и Захария, като го видя, смути се, и страх го обзе.

<br><b>[1:13]</b>&nbsp; А Ангелът му рече: не бой се, Захарие, понеже твоята молитва биде чута, и жена ти Елисавета ще ти роди син, и ще го наречеш с името Иоан;

<br><b>[1:14]</b>&nbsp; и ще имаш радост и веселие, и мнозина ще се зарадват за раждането му;

<br><b>[1:15]</b>&nbsp; защото той ще бъде велик пред Господа; няма да пие вино и сикер, и ще се изпълни с Духа Светаго още от утробата на майка си;

<br><b>[1:16]</b>&nbsp; и мнозина синове Израилеви ще обърне към техния Господ Бог;

<br><b>[1:17]</b>&nbsp; и ще върви пред Него в духа и силата на Илия, за да обърне сърцата на бащите към чедата, и непокорните към разума на праведните, та да приготви Господу народ съвършен.

<br><b>[1:18]</b>&nbsp; И рече Захария на Ангела: по какво ще узная това? Аз съм стар, па и жена ми е в напреднала възраст.

<br><b>[1:19]</b>&nbsp; Ангелът му отговори и рече: аз съм Гавриил, който предстоя пред Бога, и съм пратен да говоря с тебе и да ти благовестя това;

<br><b>[1:20]</b>&nbsp; и ето, ти ще мълчиш и не ще можеш да говориш до деня, когато ще се сбъдне това, понеже не повярва на думите ми, които ще се сбъднат на времето си.

<br><b>[1:21]</b>&nbsp; И народът чакаше Захария и се чудеше, задето се бави в храма.

<br><b>[1:22]</b>&nbsp; А когато излезе, не можеше да им продума; и те разбраха, че е видял видение в храма, а той им се обясняваше със знакове, и оставаше ням.

<br><b>[1:23]</b>&nbsp; След като се изминаха дните на службата му, той се върна у дома си.

<br><b>[1:24]</b>&nbsp; След тия дни зачена жена му Елисавета, и се таеше пет месеци и казваше:

<br><b>[1:25]</b>&nbsp; тъй ми стори Господ в дните, в които ме погледна милостно, за да снеме от мене укора между човеците.

<br><b>[1:26]</b>&nbsp; А на шестия месец бе изпратен от Бога Ангел Гавриил в галилейския град, на име Назарет,

<br><b>[1:27]</b>&nbsp; при една девица, сгодена за мъж, на име Иосиф, от дома Давидов; а името на девицата беше Мариам.

<br><b>[1:28]</b>&nbsp; Ангелът влезе при нея и рече: радвай се, благодатна! Господ е с тебе; благословена си ти между жените.

<br><b>[1:29]</b>&nbsp; А тя, като го видя, смути се от думите му и размисляше, какъв ли е тоя поздрав.

<br><b>[1:30]</b>&nbsp; И рече й Ангелът: не бой се, Мариам, понеже ти намери благодат у Бога;

<br><b>[1:31]</b>&nbsp; и ето, ти ще заченеш в утробата, ще родиш Син и ще Го наречеш с името Иисус.

<br><b>[1:32]</b>&nbsp; Той ще бъде велик и ще се нарече Син на Всевишния; и ще Му даде Господ Бог престола на отца Му Давида;

<br><b>[1:33]</b>&nbsp; и ще царува над дома Иаковов довеки, и царството Му не ще има край.

<br><b>[1:34]</b>&nbsp; А Мариам рече на Ангела: как ще бъде това, когато аз мъж не познавам?

<br><b>[1:35]</b>&nbsp; Ангелът й отговори и рече: Дух Светий ще слезе върху ти, и силата на Всевишния ще те осени; затова и Светото, Което ще се роди от тебе, ще се нарече Син Божий.

<br><b>[1:36]</b>&nbsp; Ето и Елисавета, твоя сродница, наричана неплодна, и тя зачена син в старините си, и е вече в шестия месец;

<br><b>[1:37]</b>&nbsp; защото у Бога няма да остане безсилна ни една дума.

<br><b>[1:38]</b>&nbsp; Тогава Мариам рече: ето рабинята Господня; нека ми бъде по думата ти. И Ангелът си отиде от нея.

<br><b>[1:39]</b>&nbsp; И като стана Мариам през тия дни, отиде набързо в планинската страна, в град Иудин,

<br><b>[1:40]</b>&nbsp; и влезе в дома Захариев и поздрави Елисавета.

<br><b>[1:41]</b>&nbsp; Когато Елисавета чу поздрава Мариин, проигра младенецът в утробата й; и Елисавета се изпълни с Духа Светаго,

<br><b>[1:42]</b>&nbsp; извика с висок глас и рече: благословена си ти между жените, и благословен е плодът на твоята утроба!

<br><b>[1:43]</b>&nbsp; И откъде ми е това - да дойде при мене майката на моя Господ?

<br><b>[1:44]</b>&nbsp; Защото, щом гласът на твоя поздрав достигна до ушите ми, проигра младенецът радостно в утробата ми.

<br><b>[1:45]</b>&nbsp; И блажена е, която е повярвала, понеже ще се сбъдне казаното й от Господа.

<br><b>[1:46]</b>&nbsp; И рече Мариам: душата ми величае Господа,

<br><b>[1:47]</b>&nbsp; и духът ми се зарадва в Бога, Спасителя мой,

<br><b>[1:48]</b>&nbsp; задето Той милостно погледна унизеността на рабинята Си; защото, ето, отсега ще ме облажават всички родове;

<br><b>[1:49]</b>&nbsp; задето Силният ми стори велико нещо, и свето е името Му;

<br><b>[1:50]</b>&nbsp; и Неговата милост е из рода в род за ония, които Му се боят;

<br><b>[1:51]</b>&nbsp; Той показа сила с мишцата Си; разпръсна ония, които се гордеят с мислите на сърцето си;

<br><b>[1:52]</b>&nbsp; свали силни от престоли и въздигна смирени;

<br><b>[1:53]</b>&nbsp; гладни изпълни с блага, а богати отпрати без нищо;

<br><b>[1:54]</b>&nbsp; взе под закрила Израиля, Своя отрок, като си спомни милостта, -

<br><b>[1:55]</b>&nbsp; както говори на нашите отци, - към Авраама и семето му довека.

<br><b>[1:56]</b>&nbsp; И остана Мариам с нея около три месеца, и се върна у дома си.

<br><b>[1:57]</b>&nbsp; А за Елисавета настана време да роди, и тя роди син.

<br><b>[1:58]</b>&nbsp; И чуха съседите и роднините й, че възвеличил Господ милостта Си над нея, и се радваха с нея.

<br><b>[1:59]</b>&nbsp; На осмия ден дойдоха да обрежат младенеца, и искаха да го нарекат Захария, по името на баща му.

<br><b>[1:60]</b>&nbsp; Но майка му продума и каза: не, а да се нарече Иоан.

<br><b>[1:61]</b>&nbsp; И рекоха й: няма никой в рода ти, който се нарича с това име.

<br><b>[1:62]</b>&nbsp; И кимваха на баща му, как би искал да го нарекат.

<br><b>[1:63]</b>&nbsp; Той поиска дъсчица и написа: Иоан му е името. И всички се почудиха.

<br><b>[1:64]</b>&nbsp; И веднага му се развързаха уста и език, и той проговори, благославяйки Бога.

<br><b>[1:65]</b>&nbsp; И обхвана страх всички, живеещи около тях; и разказваха за всичко това по цялата планинска страна на Иудея.

<br><b>[1:66]</b>&nbsp; Всички, които чуха, туриха това на сърце си и казваха: какво ли ще бъде тоя младенец? И ръката Господня беше с него.

<br><b>[1:67]</b>&nbsp; И Захария, баща му, се изпълни с Духа Светаго и пророкува, казвайки:

<br><b>[1:68]</b>&nbsp; благословен е Господ, Бог Израилев, задето посети и извърши избавление на Своя народ

<br><b>[1:69]</b>&nbsp; и издигна за нас в дома на Своя отрок Давида рог на спасение,

<br><b>[1:70]</b>&nbsp; (както възвести през устата на Своите свети от века пророци) -

<br><b>[1:71]</b>&nbsp; спасение от враговете ни и от ръцете на всички, които ни мразят;

<br><b>[1:72]</b>&nbsp; за да прояви Своята милост над отците ни и да си спомни светия Си завет, -

<br><b>[1:73]</b>&nbsp; клетвата, с която Той се кле на Авраама, нашия отец;

<br><b>[1:74]</b>&nbsp; за да ни даде, след като ни избави от ръката на враговете ни,

<br><b>[1:75]</b>&nbsp; безстрашно да Му служим в светост и правда пред Него, през всички дни на живота си.

<br><b>[1:76]</b>&nbsp; И ти, младенецо, ще се наречеш пророк на Всевишния, понеже ще вървиш пред лицето на Господа, за да приготвиш Неговите пътища,

<br><b>[1:77]</b>&nbsp; и да дадеш на народа Му да познае спасението чрез прощаване греховете им,

<br><b>[1:78]</b>&nbsp; поради великото милосърдие на нашия Бог, с което ни посети Изток свише,

<br><b>[1:79]</b>&nbsp; за да просвети ония, които са в тъмнина и сянка смъртна, и да насочи нозете ни в пътя на мира.

<br><b>[1:80]</b>&nbsp; А младенецът растеше и крепнеше духом, и остана в пустинята до деня, когато се яви на Израиля.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
2
</font> </b></td> </tr> </table></center>
<br><b>[2:1]</b>&nbsp; През ония дни излезе от кесаря Августа заповед - да се направи преброяване по цялата земя.

<br><b>[2:2]</b>&nbsp; Това преброяване беше първо, когато Кириний управляваше Сирия.

<br><b>[2:3]</b>&nbsp; И отиваха всички да се записват, всеки в своя град.

<br><b>[2:4]</b>&nbsp; Тръгна и Иосиф от Галилея, от град Назарет, за Иудея, за града Давидов, наречен Витлеем, понеже беше от дома и рода Давидов,

<br><b>[2:5]</b>&nbsp; за да се запише с Мария, сгодената за него жена, която беше непразна.

<br><b>[2:6]</b>&nbsp; А когато бяха те там, дойде й време да роди;

<br><b>[2:7]</b>&nbsp; и роди своя Син първенец, пови Го и Го положи в ясли, защото нямаше за тях място в странноприемницата.

<br><b>[2:8]</b>&nbsp; В тая същата страна имаше пастири, които нощуваха на полето и пазеха нощна стража при стадото си.

<br><b>[2:9]</b>&nbsp; И ето, яви се пред тях Ангел Господен, и слава Господня ги осия; и се изплашиха твърде много.

<br><b>[2:10]</b>&nbsp; И рече им Ангелът: не бойте се: ето, благовестя ви голяма радост, която ще бъде за всички човеци;

<br><b>[2:11]</b>&nbsp; защото днес ви се роди в града Давидов Спасител, Който е Христос Господ;

<br><b>[2:12]</b>&nbsp; и ето ви белег: ще намерите Младенец повит, лежащ в ясли.

<br><b>[2:13]</b>&nbsp; И внезапно се яви с Ангела многобройно воинство небесно, което хвалеше Бога и казваше:

<br><b>[2:14]</b>&nbsp; слава във висините Богу, и на земята мир, между човеците благоволение!

<br><b>[2:15]</b>&nbsp; Когато Ангелите си отидоха от тях на небето, пастирите си рекоха един другиму: да идем до Витлеем, и да видим случилото се там, за което ни възвести Господ.

<br><b>[2:16]</b>&nbsp; И дойдоха бързешком, и намериха Мариам и Иосифа, и Младенеца да лежи в яслите.

<br><b>[2:17]</b>&nbsp; А като видяха, разказаха каквото им бе възвестено за тоя Младенец.

<br><b>[2:18]</b>&nbsp; И всички, които чуха, почудиха се на това, що им разказаха пастирите.

<br><b>[2:19]</b>&nbsp; А Мариам спазваше всички тия думи, като ги слагаше в сърцето си.

<br><b>[2:20]</b>&nbsp; И върнаха се пастирите, славейки и хвалейки Бога за всичко, що чуха и видяха, както им бе казано.

<br><b>[2:21]</b>&nbsp; Като се изпълниха осем дена, за да бъде обрязан Младенецът, дадоха Му името Иисус, наречено от Ангела, преда да се зачене Той в утробата.

<br><b>[2:22]</b>&nbsp; А когато се изпълниха дните на нейното очистяне, според закона Моисеев, донесоха Го в Иерусалим, за да Го представят пред Господа,

<br><b>[2:23]</b>&nbsp; както е писано в закона Господен, че всяко мъжко, което разтваря утроба, ще бъде посветено Господу;

<br><b>[2:24]</b>&nbsp; и да принесат жертва, според реченото в закона Господен, две гургулици, или две гълъбчета.

<br><b>[2:25]</b>&nbsp; Тогава имаше в Иерусалим един човек, на име Симеон; и тоя човек беше праведен и благоговеен, и чакаше утехата Израилева; и Дух Светий беше върху него.

<br><b>[2:26]</b>&nbsp; Нему бе предсказано от Духа Светаго, че няма да види смърт, докато не види Христа Господен.

<br><b>[2:27]</b>&nbsp; И дойде по вдъхновение в храма. И когато родителите донесоха Младенеца Иисуса, за да извършат на Него обичая по Закона,

<br><b>[2:28]</b>&nbsp; той Го прегърна, благослови Бога и рече:

<br><b>[2:29]</b>&nbsp; сега отпускаш Твоя раб, Владико, според думата Си, смиром;

<br><b>[2:30]</b>&nbsp; защото очите ми видяха Твоето спасение,

<br><b>[2:31]</b>&nbsp; що си приготвил пред лицето на всички народи, -

<br><b>[2:32]</b>&nbsp; светлина за просвета на езичниците, и слава на Твоя народ Израиля.

<br><b>[2:33]</b>&nbsp; А Иосиф и майка Му се чудеха на казаното за Него.

<br><b>[2:34]</b>&nbsp; И благослови ги Симеон и рече на Мария, майка Му: ето, Тоя лежи за падане и ставане на мнозина в Израиля и за предмет на противоречия, -

<br><b>[2:35]</b>&nbsp; и на сама тебе меч ще прониже душата, - за да се открият мислите на много сърца.

<br><b>[2:36]</b>&nbsp; Тук беше и Анна пророчица, дъщеря Фануилова, от коляно Асирово, достигнала до дълбока старост, като бе проживяла с мъжа си седем години след девството си;

<br><b>[2:37]</b>&nbsp; тя бе вдовица на около осемдесет и четири години, и не се отделяше от храма, служейки Богу с пост и молитва денем и нощем.

<br><b>[2:38]</b>&nbsp; И в това време, като се приближи, тя славеше Господа и говореше за Него на всички, които очакваха избавление в Иерусалим.

<br><b>[2:39]</b>&nbsp; И когато свършиха всичко според закона Господен, върнаха се в Галилея, в своя град Назарет.

<br><b>[2:40]</b>&nbsp; А Младенецът растеше и крепнеше духом, като се изпълняше с мъдрост; и благодат Божия беше върху Него.

<br><b>[2:41]</b>&nbsp; Всяка година родителите Му ходеха в Иерусалим за празник Пасха.

<br><b>[2:42]</b>&nbsp; И когато Той стана на дванайсет години, те отидоха в Иерусалим по обичая на празника;

<br><b>[2:43]</b>&nbsp; а когато се връщаха, след свършване на празничните дни, Отрокът Иисус остана в Иерусалим; и не забелязаха това Иосиф и майка Му.

<br><b>[2:44]</b>&nbsp; Като мислеха, че Той върви с дружината, изминаха един ден път и Го търсиха между роднини и познайници;

<br><b>[2:45]</b>&nbsp; и като Го не намериха, върнаха се в Иерусалим и Го търсеха.

<br><b>[2:46]</b>&nbsp; Подир три дни Го намериха в храма, да седи между учителите, да ги слуша и запитва;

<br><b>[2:47]</b>&nbsp; всички, които Го слушаха, чудеха се на разума и отговорите Му.

<br><b>[2:48]</b>&nbsp; И като Го видяха, смаяха се; и Му рече майка Му: Чедо, защо ни направи тъй? Ето, баща Ти и аз твърде много се измъчихме да Те търсим.

<br><b>[2:49]</b>&nbsp; Той им рече: защо сте Ме търсили? Не знаехте ли, че Аз трябва да съм в онова, що принадлежи на Отца Ми?

<br><b>[2:50]</b>&nbsp; Но те не разбраха казаните от Него думи.

<br><b>[2:51]</b>&nbsp; Той тръгна с тях и дойде в Назарет; и им се покоряваше. А майка Му спазваше всички тия думи в сърцето си.

<br><b>[2:52]</b>&nbsp; Иисус пък преуспяваше в мъдрост и възраст и в любов пред Бога и човеците.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
3
</font> </b></td> </tr> </table></center>
<br><b>[3:1]</b>&nbsp; А в петнайсетата година от царуването на Тиверия кесаря, когато Понтий Пилат управляваше Иудея, Ирод беше четвъртовластник над Галилея, Филип, брат му, - четвъртовластник над Итурея и Трахонитската област, а Лисаний - четвъртовластник над Авилиния,

<br><b>[3:2]</b>&nbsp; при първосвещениците Анна и Каиафа, биде слово Божие към Иоана, син Захариев, в пустинята.

<br><b>[3:3]</b>&nbsp; И той обиколи цялата страна около Иордан и проповядваше покайно кръщение за опрощаване грехове,

<br><b>[3:4]</b>&nbsp; както е писано в книгата с речите на пророк Исаия, който казва: "гласът на викащия в пустинята говори: пригответе пътя на Господа, прави правете пътеките Му;

<br><b>[3:5]</b>&nbsp; всеки дол ще се изпълни, и всяка планина и рътлина ще се снишат, кривините ще се изправят и неравните пътища ще станат гладки;

<br><b>[3:6]</b>&nbsp; и всяка плът ще види спасението Божие".

<br><b>[3:7]</b>&nbsp; Иоан говореше на човеците, които отиваха при него да ги кръсти: рожби ехиднини! кой ви подсказа да бягате от бъдещия гняв?

<br><b>[3:8]</b>&nbsp; Прочее, сторете плодове, достойни за покаяние, и не начевайте да думате в себе си: наш отец е Авраам; защото, казвам ви, Бог може от тия камъни да въздигне Аврааму чеда.

<br><b>[3:9]</b>&nbsp; И секирата лежи вече при корена на дърветата: всяко дърво, което не дава добър плод, бива отсичано и хвърляно в огън.

<br><b>[3:10]</b>&nbsp; И питаше го народът и казваше: какво тогава да правим?

<br><b>[3:11]</b>&nbsp; Той отговори и им рече: който има две дрехи, нека даде ономува, който няма; и който има храна, нека прави същото.

<br><b>[3:12]</b>&nbsp; Дойдоха и митари да се кръстят, и му рекоха: учителю, какво да правим?

<br><b>[3:13]</b>&nbsp; А той им отговори: не изисквайте нищо повече от това, що ви е определено.

<br><b>[3:14]</b>&nbsp; Питаха го тъй също и войници и казваха: а ние какво да правим? И рече им: никого не притеснявайте, не клеветете, и задоволявайте се с вашите заплати.

<br><b>[3:15]</b>&nbsp; Когато пък народът очакваше, и всички мислеха в сърцата си за Иоана, дали не е той Христос, -

<br><b>[3:16]</b>&nbsp; Иоан на всички отговори и рече: аз ви кръщавам с вода, но иде по-силният от мене, Комуто не съм достоен да развържа ремъка на обущата: Той ще ви кръсти с Дух Светий и с огън.

<br><b>[3:17]</b>&nbsp; Лопатата Му е в ръката Му, и Той ще очисти гумното Си, и ще събере житото в житницата Си, а плявата ще изгори с неугасим огън.

<br><b>[3:18]</b>&nbsp; Така и много друго благовестеше той народу, като го утешаваше.

<br><b>[3:19]</b>&nbsp; А Ирод четвъртовластник, изобличаван от него зарад братовата си жена Иродиада и зарад всичко, що бе лошо направил Ирод,

<br><b>[3:20]</b>&nbsp; прибави към всичко друго и това, че затвори Иоана в тъмница.

<br><b>[3:21]</b>&nbsp; А когато се кръсти целият народ, и когато Иисус, след като се кръсти, се молеше, отвори се небето,

<br><b>[3:22]</b>&nbsp; и Дух Светий слезе върху Него в телесен вид, като гълъб, и чу се глас от небето, който казваше: Ти си Моят Син възлюбен; в Тебе е Моето благоволение!

<br><b>[3:23]</b>&nbsp; Иисус, когато начеваше служението Си, беше на около трийсет години, и беше, както мислеха, син Иосифов, Илиев,

<br><b>[3:24]</b>&nbsp; Мататов, Левиин, Малхиев, Ианаев, Иосифов,

<br><b>[3:25]</b>&nbsp; Мататиев, Амосов, Наумов, Еслимов, Нагеев,

<br><b>[3:26]</b>&nbsp; Маатов, Мататиев, Семеиев, Иосифов, Иудин,

<br><b>[3:27]</b>&nbsp; Иоананов, Рисаев, Зоровавелев, Салатиилев, Нириев,

<br><b>[3:28]</b>&nbsp; Мелхиев, Адиев, Косамов, Елмодамов, Иров,

<br><b>[3:29]</b>&nbsp; Иосиев, Елиезеров, Иоримов, Мататов, Левиин,

<br><b>[3:30]</b>&nbsp; Симеонов, Иудин, Иосифов, Ионанов, Елиакимов,

<br><b>[3:31]</b>&nbsp; Мелеаев, Маинанов, Мататаев, Натанов, Давидов,

<br><b>[3:32]</b>&nbsp; Иесеев, Овидов, Воозов, Салмонов, Наасонов,

<br><b>[3:33]</b>&nbsp; Аминадавов, Арамов, Есромов, Фаресов, Иудин,

<br><b>[3:34]</b>&nbsp; Иаковов, Исааков, Авраамов, Тарин, Нахоров,

<br><b>[3:35]</b>&nbsp; Серухов, Рагавов, Фалеков, Еверов, Салин,

<br><b>[3:36]</b>&nbsp; Каинанов, Арфаксадов, Симов, Ноев, Ламехов,

<br><b>[3:37]</b>&nbsp; Матусалов, Енохов, Иаредов, Малелеилов, Каинанов,

<br><b>[3:38]</b>&nbsp; Еносов, Ситов, Адамов, Божий.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
4
</font> </b></td> </tr> </table></center>
<br><b>[4:1]</b>&nbsp; Иисус, изпълнен с Духа Светаго, върна се от Иордан, и поведен беше от Духа в пустинята;

<br><b>[4:2]</b>&nbsp; там Той биде изкушаван четирийсет дена от дявола, и нищо не яде през тия дни; а като се изминаха те, най-сетне огладня.

<br><b>[4:3]</b>&nbsp; И рече Му дяволът: ако си Син Божий, кажи на тоя камък да стане хляб.

<br><b>[4:4]</b>&nbsp; А Иисус му отговори и рече: писано е, че не само с хляб ще живее човек, но с всяко слово Божие.

<br><b>[4:5]</b>&nbsp; И като Го възведе на висока планина, дяволът Му показа всички царства на вселената в един миг време.

<br><b>[4:6]</b>&nbsp; И рече Му дяволът: Тебе ще дам властта над всички тия царства и славата им, понеже тя е мене предадена, и аз я давам, комуто искам;

<br><b>[4:7]</b>&nbsp; ако, прочее, ми се поклониш, всичко ще бъде Твое.

<br><b>[4:8]</b>&nbsp; Иисус му отговори и рече: махни се от Мене, сатана! защото писано е: "Господу, Богу твоему се покланяй, и Нему едному служи".

<br><b>[4:9]</b>&nbsp; И заведе Го в Иерусалим, постави Го на храмовата стряха и Му рече: ако си Син Божий, хвърли се оттук долу;

<br><b>[4:10]</b>&nbsp; защото писано е: "на Ангелите Си ще заповяда за Тебе да Те запазят;

<br><b>[4:11]</b>&nbsp; и на ръце ще Те понесат, да не би някак да препънеш о камък ногата Си".

<br><b>[4:12]</b>&nbsp; Иисус му отговори и рече: казано е: "няма да изкусиш Господа, Бога твоего".

<br><b>[4:13]</b>&nbsp; И като свърши всички изкушения, дяволът отстъпи от Него до някое време.

<br><b>[4:14]</b>&nbsp; И върна се Иисус със силата на Духа в Галилея; и пръсна се мълва за Него по цялата околна страна.

<br><b>[4:15]</b>&nbsp; Той поучаваше в синагогите им, прославян от всички.

<br><b>[4:16]</b>&nbsp; И дойде в Назарет, дето бе възпитан, и по обичая Си влезе един съботен ден в синагогата, и стана да чете.

<br><b>[4:17]</b>&nbsp; Подадоха Му книгата на пророк Исаия; и Той, като разгъна книгата, намери мястото, дето бе писано:

<br><b>[4:18]</b>&nbsp; "Дух Господен е върху Мене; затова Ме помаза да благовестя на бедните, прати Ме да лекувам ония, които имат сърца съкрушени, да проповядвам на пленените освобождение, на слепите прогледване, да пусна на свобода измъчените,

<br><b>[4:19]</b>&nbsp; да проповядвам благоприятната Господня година".

<br><b>[4:20]</b>&nbsp; И като сгъна книгата и я даде на слугата, седна; и очите на всички в синагогата бяха насочени в Него.

<br><b>[4:21]</b>&nbsp; И почна да им говори: днес се изпълни това писание, което чухте.

<br><b>[4:22]</b>&nbsp; И всички Му засвидетелствуваха, и се чудеха на благодатните Му думи, които излизаха от устата Му, и казваха: не е ли този Иосифовият син?

<br><b>[4:23]</b>&nbsp; Той им рече: навярно ще Ми кажете поговорката: лекарю, изцери се сам; направи и тук, в твоето отечество, онова, което чухме, че е станало в Капернаум.

<br><b>[4:24]</b>&nbsp; И рече: истина ви казвам: никой пророк не е приет в отечеството си.

<br><b>[4:25]</b>&nbsp; Наистина ви казвам: много вдовици имаше в Израиля в дните на Илия, когато беше затворено небето три години и шест месеца, тъй че настана голям глад по цяла земя;

<br><b>[4:26]</b>&nbsp; и нито при една от тях не бе пратен Илия, а само при вдовицата в Сидонска Сарепта;

<br><b>[4:27]</b>&nbsp; тъй също много прокажени имаше в Израиля при пророк Елисея, и нито един от тях не се очисти, освен сириецът Нееман.

<br><b>[4:28]</b>&nbsp; Като чуха това, всички в синагогата се изпълниха с ярост;

<br><b>[4:29]</b>&nbsp; и станаха, та Го изкараха вън от града и заведоха навръх рътлината, на която бе построен градът им, за да го блъснат надолу.

<br><b>[4:30]</b>&nbsp; Но Той премина посред тях и си отиде,

<br><b>[4:31]</b>&nbsp; и слезе в Капернаум, галилейски град, и ги поучаваше в съботни дни.

<br><b>[4:32]</b>&nbsp; И бяха смаяни от учението Му, понеже словото Му беше с власт.

<br><b>[4:33]</b>&nbsp; В синагогата се намираше един човек, който имаше нечист дух бесовски, и той завика с висок глас:

<br><b>[4:34]</b>&nbsp; о, какво имаш Ти с нас, Иисусе Назареецо? Дошъл си да ни погубиш ли? зная Те, Кой си Ти, Светия Божий.

<br><b>[4:35]</b>&nbsp; Иисус му запрети и рече: млъкни и излез из него. И бесът, като го повали всред синагогата, излезе из него, без да му повреди ни най-малко.

<br><b>[4:36]</b>&nbsp; И ужас обвзе всички, и разсъждаваха помежду си и казваха: какво значи това, дето Той с власт и сила заповядва на нечистите духове, и те излизат?

<br><b>[4:37]</b>&nbsp; И се разнесе слух за Него по всички околни места.

<br><b>[4:38]</b>&nbsp; След като излезе от синагогата, Той влезе в къщата на Симона; а тъщата Симонова бе заболяла от силна огница, и Го молиха за нея.

<br><b>[4:39]</b>&nbsp; Като се приближи до нея, Той запрети на огницата, и тя я остави. Болната веднага стана и им прислужваше.

<br><b>[4:40]</b>&nbsp; А при заник-слънце всички, които имаха болни от разни болести, завеждаха ги при Него; а Той, като слагаше ръка на всекиго от тях, изцеряваше ги.

<br><b>[4:41]</b>&nbsp; Излизаха тъй също и бесове из мнозина с вик и казваха: Ти си Христос, Син Божий. А Той ги мъмреше и не оставяше да казват, че знаят, какво Той е Христос.

<br><b>[4:42]</b>&nbsp; А когато настана ден, Той излезе и отиде в самотно място; а народът Го търсеше и, като дойде при Него, задържаше Го, да си не отива от тях.

<br><b>[4:43]</b>&nbsp; Но Той им рече: и на другите градове трябва да благовестя царството Божие, защото затова съм пратен.

<br><b>[4:44]</b>&nbsp; И проповядваше в синагогите галилейски.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
5
</font> </b></td> </tr> </table></center>
<br><b>[5:1]</b>&nbsp; Веднъж, когато народът се притискаше към Него, за да слуша словото Божие, а Той стоеше при Генисаретското езеро,

<br><b>[5:2]</b>&nbsp; видя два кораба, които стояха край езерото; а рибарите, излезли от тях, плавеха мрежите.

<br><b>[5:3]</b>&nbsp; Като влезе в един от корабите, който беше на Симона, помоли го да отплува малко от брега и, като седна, от кораба поучаваше народа.

<br><b>[5:4]</b>&nbsp; А когато престана да говори, рече Симону: отплувай към дълбокото, и хвърлете мрежите си за ловитба.

<br><b>[5:5]</b>&nbsp; Симон Му отговори и рече: Наставниче, цяла нощ се мъчихме, и нищо не уловихме; но по Твоята дума ще хвърля мрежата.

<br><b>[5:6]</b>&nbsp; Това като сториха, те уловиха голямо множество риба, та и мрежата им се раздираше.

<br><b>[5:7]</b>&nbsp; И кимнаха на другарите, които се намираха на друг кораб, да им дойдат на помощ; и дойдоха, и тъй напълниха двата кораба, че щяха да потънат.

<br><b>[5:8]</b>&nbsp; Като видя това, Симон Петър падна пред коленете Иисусови и рече: иди си от мене, Господи, понеже аз съм грешен човек.

<br><b>[5:9]</b>&nbsp; Защото ужас обвзе него и всички, които бяха с него, от тая ловитба на риби, хванати от тях,

<br><b>[5:10]</b>&nbsp; тъй също и Иакова и Иоана, синове Зеведееви, които бяха другари на Симона. И рече Иисус на Симона: не бой се; отсега ще ловиш човеци.

<br><b>[5:11]</b>&nbsp; И като изтеглиха корабите на брега, оставиха всичко и тръгнаха след Него.

<br><b>[5:12]</b>&nbsp; Когато Иисус беше в един град, дойде един човек, цял в проказа, и, като видя Иисуса, падна ничком, па Го молеше и казваше: Господи, ако искаш, можеш ме очисти.

<br><b>[5:13]</b>&nbsp; Иисус протегна ръка, докосна се до него и рече: искам, очисти се! И веднага проказата се махна от него.

<br><b>[5:14]</b>&nbsp; И заповяда му да не обажда никому, а иди, каза, и се покажи на свещеника и принеси за очистването си, както е заповядал Моисей, тям за свидетелство.

<br><b>[5:15]</b>&nbsp; Но още повече се разнасяше мълвата за Него, и голямо множество народ се стичаше да Го слуша и да се цери при Него от болестите си.

<br><b>[5:16]</b>&nbsp; А Той отиваше в самотни места и се молеше.

<br><b>[5:17]</b>&nbsp; Един ден, когато Той поучаваше, и седяха там фарисеи и законоучители, надошли от всички села на Галилея и Иудея, и от Иерусалим, и Той имаше сила Господня да ги изцерява, -

<br><b>[5:18]</b>&nbsp; ето, някои донесоха на постелка един човек, който бе разслабен, и се опитваха да го внесат и сложат пред Него;

<br><b>[5:19]</b>&nbsp; и като не намериха, отде да го внесат, поради навалицата, качиха се навръх къщата и през покрива го спуснаха с постелката насред пред Иисуса.

<br><b>[5:20]</b>&nbsp; И Той, като видя вярата им, рече му: човече, прощават ти се греховете.

<br><b>[5:21]</b>&nbsp; Книжниците и фарисеите почнаха да размишляват и казваха: кой е Тоя, Който богохулствува? Кой може да прощава грехове, освен един Бог?

<br><b>[5:22]</b>&nbsp; Иисус, като разбра помислите им, отговори им и рече: какво размишлявате в сърцата си?

<br><b>[5:23]</b>&nbsp; Кое е по-лесно? Да кажа: прощават ти се греховете ли; или да кажа: стани и ходи?

<br><b>[5:24]</b>&nbsp; Но, за да знаете, че Син Човеческий има власт на земята да прощава грехове (казва на разслабения): тебе казвам: стани, вземи си постелката и върви у дома си.

<br><b>[5:25]</b>&nbsp; И той стана веднага пред тях, взе това, на което лежеше, и отиде у дома си, като славеше Бога.

<br><b>[5:26]</b>&nbsp; И ужас обвзе всички, и славеха Бога; и като бяха изпълнени със страх, казваха: чудни работи видяхме днес.

<br><b>[5:27]</b>&nbsp; След това Иисус излезе и видя едного митаря, на име Левий, който седеше на митницата, и му рече: върви след Мене.

<br><b>[5:28]</b>&nbsp; И той, като остави всичко, стана и тръгна след Него.

<br><b>[5:29]</b>&nbsp; И приготви за Него Левий у дома си голяма гощавка; и там имаше много митари и други, които седяха на трапезата с тях.

<br><b>[5:30]</b>&nbsp; А книжниците и фарисеите роптаеха и казваха на учениците Му: защо ядете и пиете с митари и грешници?

<br><b>[5:31]</b>&nbsp; А Иисус им отговори и рече: здравите нямат нужда от лекар, а болните;

<br><b>[5:32]</b>&nbsp; не съм дошъл да призова праведници, а грешници към покаяние.

<br><b>[5:33]</b>&nbsp; А те Му рекоха: защо учениците Иоанови постят често и молитви правят, както и фарисейските, а Твоите ядат и пият?

<br><b>[5:34]</b>&nbsp; Той им рече: нима можете накара сватбарите да постят, когато с тях е младоженецът?

<br><b>[5:35]</b>&nbsp; Но ще дойдат дни, когато ще им отнемат младоженеца, и тогава, през ония дни ще постят.

<br><b>[5:36]</b>&nbsp; При това им каза притча: никой не пришива на вехта дреха кръпка от нова дреха; инак, и новата ще раздере, и на старата не ще прилича кръпка от новата.

<br><b>[5:37]</b>&nbsp; И никой не налива ново вино във вехти мяхове; инак, новото вино ще спука мяховете, и само ще изтече, и мяховете ще се изхабят;

<br><b>[5:38]</b>&nbsp; но ново вино трябва да се налива в нови мяхове; тогава ще се запази и едното, и другото.

<br><b>[5:39]</b>&nbsp; И никой откак пие старо вино, не ще поиска веднага ново; понеже казва: старото е по-добро.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
6
</font> </b></td> </tr> </table></center>
<br><b>[6:1]</b>&nbsp; В съботата, първа след втория ден на Пасха, случи Му се да минава през посевите, и учениците Му късаха класове и, като ги стриваха с ръце, ядяха.

<br><b>[6:2]</b>&nbsp; А някои от фарисеите им рекоха: защо вършите това, което не бива да се върши в събота?

<br><b>[6:3]</b>&nbsp; Иисус им отговори и рече: нима не сте чели, що стори Давид, когато огладня сам и ония, които бяха с него?

<br><b>[6:4]</b>&nbsp; Как влезе в Божия дом, взе хлябовете на предложението, що не биваше да яде никой, освен самите свещеници, и яде, и даде на ония, които бяха с него?

<br><b>[6:5]</b>&nbsp; И рече им: Син Човеческий е господар и на съботата.

<br><b>[6:6]</b>&nbsp; Случи Му се и в друга събота да влезе в синагогата и да поучава. Там имаше един човек, комуто дясната ръка бе изсъхнала.

<br><b>[6:7]</b>&nbsp; А книжниците и фарисеите Го наблюдаваха, дали ще го излекува в събота, за да намерят обвинение против Него.

<br><b>[6:8]</b>&nbsp; Но Той знаеше помислите им и рече на човека с изсъхналата ръка: стани и се изправи насред. И той стана и се изправи.

<br><b>[6:9]</b>&nbsp; Тогава Иисус им рече: ще ви попитам: какво е позволено да прави човек в събота: добро ли, или зло? Да спаси ли една душа, или да погуби? Те мълчаха.

<br><b>[6:10]</b>&nbsp; И като ги изгледа всички, рече на човека: протегни си ръката. Той така и направи; и ръката му стана здрава като другата.

<br><b>[6:11]</b>&nbsp; А те от гняв излязоха вън от себе си и се сговориха помежду си, що биха сторили на Иисуса.

<br><b>[6:12]</b>&nbsp; През ония дни Той възлезе на планината, за да се помоли, и прекара цяла нощ в молитва към Бога.

<br><b>[6:13]</b>&nbsp; А когато настана ден, повика учениците Си и избра от тях дванайсет, които и нарече апостоли:

<br><b>[6:14]</b>&nbsp; Симона, когото и нарече Петър, и брата му Андрея, Иакова и Иоана, Филипа и Вартоломея,

<br><b>[6:15]</b>&nbsp; Матея и Тома, Иакова Алфеев и Сифона, наричан Зилот,

<br><b>[6:16]</b>&nbsp; Иуда Иаковов и Иуда Искариот, който и стана предател.

<br><b>[6:17]</b>&nbsp; И като слезе заедно с тях, Той се спря на равно място: там бяха мнозина Негови ученици и голямо множество народ от цяла Иудея и Иерусалим и от приморските места Тирски и Сидонски, които бяха дошли да Го чуят и да се излекуват от болестите си;

<br><b>[6:18]</b>&nbsp; бяха дошли тъй също и страдащи от нечисти духове; и се изцеряваха.

<br><b>[6:19]</b>&nbsp; И целият народ гледаше да се допре до Него, защото от Него излизаше сила и изцеряваше всички.

<br><b>[6:20]</b>&nbsp; И Той, като подигна очи към учениците Си, казваше: блажени вие, бедни духом, защото ваше е царството Божие.

<br><b>[6:21]</b>&nbsp; Блажени, които гладувате сега, защото ще се наситите. Блажени, които плачете сега, защото ще се разсмеете.

<br><b>[6:22]</b>&nbsp; Блажени ще бъдете, кога ви намразят човеците, кога ви отлъчат и похулят и изхвърлят името ви, като лошо, заради Сина Човечески.

<br><b>[6:23]</b>&nbsp; Възрадвайте се в оня ден и се развеселете, защото голяма е наградата ви на небесата. Тъй постъпваха техните бащи с пророците.

<br><b>[6:24]</b>&nbsp; Обаче, горко вам, богати, защото си получавате утехата.

<br><b>[6:25]</b>&nbsp; Горко вам, преситените сега, защото ще изгладнеете. Горко вам, които се смеете сега, защото ще се наскърбите и разплачете.

<br><b>[6:26]</b>&nbsp; Горко вам, кога всички човеци заговорят добро за вас. Защото тъй постъпваха техните бащи с лъжепророците.

<br><b>[6:27]</b>&nbsp; Но вам, които слушате, казвам: обичайте враговете си, добро правете на ония, които ви мразят,

<br><b>[6:28]</b>&nbsp; благославяйте ония, които ви проклинат, и молете се за ония, които ви пакостят.

<br><b>[6:29]</b>&nbsp; На тогова, който те удари по страната, обърни и другата; а на оногова, който ти отнеме горната дреха, не пречи да ти вземе и ризата.

<br><b>[6:30]</b>&nbsp; Всекиму, който ти проси, давай, и от оногова, който взима твое нещо, не изисквай назад.

<br><b>[6:31]</b>&nbsp; И както искате да постъпват с вас човеците, тъй и вие постъпвайте с тях.

<br><b>[6:32]</b>&nbsp; И ако обичате ония, които вас обичат, каква вам награда? Защото и грешниците обичат ония, които тях обичат.

<br><b>[6:33]</b>&nbsp; И ако правите добро на ония, които и вам правят добро, каква вам награда? Защото и грешниците правят същото.

<br><b>[6:34]</b>&nbsp; И ако давате заем на ония, от които се надявате да го получите назад, каква вам награда? Защото и грешниците дават заем на грешници, за да получат същото.

<br><b>[6:35]</b>&nbsp; Но вие обичайте враговете си, и правете добро, и назаем давайте, без да очаквате нещо; и ще ви бъде наградата голяма, и ще бъдете синове на Всевишния; защото Той е благ и към неблагодарните, и към злите.

<br><b>[6:36]</b>&nbsp; И тъй, бъдете милосърдни, както и вашият Отец е милосърден.

<br><b>[6:37]</b>&nbsp; Не съдете, и няма да бъдете съдени; не осъждайте, и няма да бъдете осъдени; прощавайте, и простени ще бъдете;

<br><b>[6:38]</b>&nbsp; давайте, и ще ви се даде: мярка добра, натъпкана, стърсена и препълнена ще изсипят в пазвата ви; защото, с каквато мярка мерите, с такава ще ви се отмери.

<br><b>[6:39]</b>&nbsp; Каза им и притча: нима може слепец слепеца да води? не ще ли паднат и двамата в яма?

<br><b>[6:40]</b>&nbsp; Няма ученик по-горен от учителя си; но всеки, след като се усъвършенствува, ще бъде като учителя си.

<br><b>[6:41]</b>&nbsp; А защо гледаш сламката в окото на брата си, пък гредата в твоето око не усещаш?

<br><b>[6:42]</b>&nbsp; Или, как можеш каза на брата си: остави, брате, да извадя сламката от окото ти, когато сам не виждаш гредата в твоето око? Лицемерецо, извади първом гредата от окото си, и тогава ще видиш, как да извадиш сламката от окото на брата си.

<br><b>[6:43]</b>&nbsp; Защото няма добро дърво, което да дава лош плод, нито лошо дърво, което да дава добър плод.

<br><b>[6:44]</b>&nbsp; Понеже всяко дърво се познава по своя плод; защото не от тръни берат смокини, нито от къпина късат грозде.

<br><b>[6:45]</b>&nbsp; Добрият човек от доброто съкровище на сърцето си изнася добро, а лошият човек от лошото съкровище на сърцето си изнася лошо; защото от препълнено сърце говорят устата му.

<br><b>[6:46]</b>&nbsp; И защо Ме зовете: Господи, Господи! а не вършите, каквото казвам?

<br><b>[6:47]</b>&nbsp; Всеки, който дохожда при Мене и слуша думите Ми и ги изпълнява, ще ви кажа кому прилича.

<br><b>[6:48]</b>&nbsp; Той прилича на човек, който гради къща и който изкопа дълбоко и тури основите върху камък; и когато стана наводнение, реката напря на тая къща и не можа да я разклати, защото бе основана върху камък.

<br><b>[6:49]</b>&nbsp; А тоя, който слуша и не изпълнява, прилича на човек, който съгради къща на земята без основи; и когато реката напря на тая къща, тя веднага рухна, и срутването и биде голямо.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
7
</font> </b></td> </tr> </table></center>
<br><b>[7:1]</b>&nbsp; Когато свърши всичките Си речи към народа, който слушаше, Той влезе в Капернаум.

<br><b>[7:2]</b>&nbsp; Един стотник имаше слуга, когото много ценеше; и слугата беше болен на умиране.

<br><b>[7:3]</b>&nbsp; Като чу за Иисуса, стотникът изпрати при Него иудейските стареи, да Го помолят да дойде, за да избави слугата му.

<br><b>[7:4]</b>&nbsp; И те, като дойдоха при Иисуса, молеха Го усърдно и казваха: той заслужава да му сториш това,

<br><b>[7:5]</b>&nbsp; защото обича народа ни, и синагогата той ни построи.

<br><b>[7:6]</b>&nbsp; Иисус тръгна с тях. И когато беше вече недалеч от къщата, стотникът изпрати насреща Му приятели и Му каза: Господи, не си прави труд, защото не съм достоен да влезеш под покрива ми;

<br><b>[7:7]</b>&nbsp; затова и аз сам не счетох себе си достоен да дойда при Тебе; но кажи дума, и слугата ми ще оздравее.

<br><b>[7:8]</b>&nbsp; Защото и аз съм подвластен човек и имам мен подчинени войници; едному казвам: върви, и отива; и другиму: дойди, и дохожда; и на слугата си: направи това, и прави.

<br><b>[7:9]</b>&nbsp; Като чу това, Иисус му се почуди, и като се обърна, каза на идещия подире Му народ: казвам ви, нито в Израиля намерих толкова голяма вяра.

<br><b>[7:10]</b>&nbsp; Пратените, като се върнаха в къщата, намериха болния слуга оздравял.

<br><b>[7:11]</b>&nbsp; На другия ден Иисус отиваше в града, наречен Наи'н; и с Него вървяха мнозина от учениците Му и много народ.

<br><b>[7:12]</b>&nbsp; А когато се приближи до градските врата, ето, изнасяха мъртвец, едничък син на майка си, а тя беше вдовица; и много народ вървеше с нея от града.

<br><b>[7:13]</b>&nbsp; Като я видя Господ, смили се над нея и рече й: не плачи.

<br><b>[7:14]</b>&nbsp; И като се приближи, допря се до носилото; носачите се спряха, и Той рече: момко, тебе думам, стани!

<br><b>[7:15]</b>&nbsp; Мъртвецът, като се подигна, седна и почна да говори; и Иисус го предаде на майка му.

<br><b>[7:16]</b>&nbsp; И страх обвзе всички, и славеха Бога и казваха: велик пророк се издигна между нас, и Бог посети Своя народ.

<br><b>[7:17]</b>&nbsp; Това мнение за Него се разнесе по цяла Иудея и по цялата околност.

<br><b>[7:18]</b>&nbsp; И известиха на Иоана неговите ученици за всичко това.

<br><b>[7:19]</b>&nbsp; Иоан, като повика двама свои ученици, изпрати ги при Иисуса да попитат: Ти ли си Оня, Който има да дойде, или другиго да чакаме?

<br><b>[7:20]</b>&nbsp; А те, като дойдоха при Него, рекоха: Иоан Кръстител ни прати при Тебе да попитаме: Ти ли си Оня, Който има да дойде, или другиго да чакаме?

<br><b>[7:21]</b>&nbsp; А в тоя час Той излекува мнозина от болести и недъзи и от зли духове и на мнозина слепи дарува зрение.

<br><b>[7:22]</b>&nbsp; И отговори им Иисус и рече: идете и разкажете Иоану, каквото видяхте и чухте: слепи прогледват, хроми прохождат, прокажени се очистват, глухи прочуват, мъртви възкръсват, на бедни се благовествува;

<br><b>[7:23]</b>&nbsp; и блажен е оня, който се не съблазни поради Мене.

<br><b>[7:24]</b>&nbsp; След като заминаха изпратените от Иоана, Той почна да говори към народа за Иоана: какво излязохте в пустинята да видите? Тръстика ли, люлеена от вятъра?

<br><b>[7:25]</b>&nbsp; Но какво излязохте да видите? Човек ли, облечен в меки дрехи? Ето, ония, които се обличат богато и живеят разкошно, са в царските палати.

<br><b>[7:26]</b>&nbsp; Но какво тогава излязохте да видите? Пророк ли? Да, казвам ви, и повече от пророк.

<br><b>[7:27]</b>&nbsp; Този е, за когото е писано: "ето, Аз изпращам пред лицето Ти Моя Ангел, който ще приготви Твоя път пред Тебе".

<br><b>[7:28]</b>&nbsp; Защото казвам ви: между родените от жени няма нито един пророк по-голям от Иоана Кръстителя; ала по-малкият в царството Божие е по-голям от него.

<br><b>[7:29]</b>&nbsp; И целият народ и митарите, като чуха това, въздадоха Богу слава, задето се бяха кръстили с кръщението на Иоана;

<br><b>[7:30]</b>&nbsp; а фарисеите и законниците, понеже не бяха се кръстили от него, отхвърлиха волята Божия спрямо себе си.

<br><b>[7:31]</b>&nbsp; Тогава Господ рече: на кого, прочее, да уподобя човеците от тоя род? И кому те приличат?

<br><b>[7:32]</b>&nbsp; Те приличат на деца, които седят на тържището, викат едно на друго и казват: свирихме ви с пищялка, и не играхте; пяхме ви жални песни, и не плакахте.

<br><b>[7:33]</b>&nbsp; Защото дойде Иоан Кръстител: нито хляб яде, нито вино пие; а казвате: бяс има.

<br><b>[7:34]</b>&nbsp; Дойде Син Човеческий: яде и пие; а казвате: ето човек многоядец и винопиец, приятел на митари и грешници.

<br><b>[7:35]</b>&nbsp; И премъдростта биде оправдана от всички свои чеда.

<br><b>[7:36]</b>&nbsp; Някой от фарисеите Го помоли да яде с него; и Той, като влезе в къщата на фарисея, седна на трапезата.

<br><b>[7:37]</b>&nbsp; И ето, една жена от града, която беше грешница, като узна, че Той седи на трапеза в къщата на фарисея, донесе алабастрен съд с миро;

<br><b>[7:38]</b>&nbsp; и като застана отзад при нозете Му, плачейки, почна да облива нозете Му със сълзи; и ги изтриваше с косата си, целуваше ги и мажеше с миро.

<br><b>[7:39]</b>&nbsp; Като видя това фарисеинът, който Го бе поканил, рече в себе си: да беше пророк Тоя, щеше да знае, коя и каква е жената, която се допира до Него, защото тя е грешница.

<br><b>[7:40]</b>&nbsp; Като се обърна към него, Иисус рече: Симоне, имам нещо да ти кажа. А той отвърна: кажи, Учителю!

<br><b>[7:41]</b>&nbsp; Иисус рече: един заимодавец имаше двама длъжника: единият му дължеше петстотин динария, а другият - петдесет;

<br><b>[7:42]</b>&nbsp; но, понеже нямаха с какво да заплатят, той прости и на двамата. Е, кажи, кой от тях повече ще го обикне?

<br><b>[7:43]</b>&nbsp; Симон отговори и рече: мисля, тоя, комуто повече прости. А Той му рече: право отсъди.

<br><b>[7:44]</b>&nbsp; И като се обърна към жената, рече Симону: видиш ли тая жена? Влязох у дома ти, вода за нозете ти Ми не даде, а тая със сълзи обля нозете Ми и с косата си ги изтри.

<br><b>[7:45]</b>&nbsp; Ти целование Ми не даде; а тая, откак влязох, не престана да целува нозете Ми.

<br><b>[7:46]</b>&nbsp; Ти с елей не помаза главата Ми; а тая с миро помаза нозете Ми.

<br><b>[7:47]</b>&nbsp; Затова казвам ти: прощават й се многото грехове, задето много обикна; а комуто малко се прощава, той малко обича.

<br><b>[7:48]</b>&nbsp; Ней пък рече: прощават ти се греховете.

<br><b>[7:49]</b>&nbsp; И тия, които седяха с Него, на трапезата, почнаха да си думат: кой е Тоя, дето и грехове прощава?

<br><b>[7:50]</b>&nbsp; А Той рече на жената: твоята вяра те спаси; иди си смиром.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
8
</font> </b></td> </tr> </table></center>
<br><b>[8:1]</b>&nbsp; След това Той обхождаше градове и села, като проповядваше и благовестеше царството Божие, и с Него бяха дванайсетте,

<br><b>[8:2]</b>&nbsp; и някои жени, които Той бе излекувал от зли духове и болести: Мария, наричана Магдалина, от която бяха излезли седем бяса,

<br><b>[8:3]</b>&nbsp; и Иоана, жена на Хуза, домакин Иродов, и Сусана, и много други, които Му услужваха с имотите си.

<br><b>[8:4]</b>&nbsp; А когато се събра множество народ, и жителите от всички градове се стичаха при Него, Той почна да говори с притча:

<br><b>[8:5]</b>&nbsp; излезе сеяч да сее семе; и когато сееше, едни зърна паднаха край пътя и бяха потъпкани, и птиците небесни ги изкълваха;

<br><b>[8:6]</b>&nbsp; а други паднаха на камък и, като поникнаха, изсъхнаха, защото нямаха влага;

<br><b>[8:7]</b>&nbsp; други пък паднаха между тръни; и израснаха тръните заедно със зърната и ги заглушиха;

<br><b>[8:8]</b>&nbsp; а други паднаха на добра земя и, като изникнаха, дадоха плод стократен. Като каза това, извика: който има уши да слуша, нека слуша!

<br><b>[8:9]</b>&nbsp; А учениците Му Го попитаха и рекоха: какво значи тая притча?

<br><b>[8:10]</b>&nbsp; Той отговори: вам е дадено да знаете тайните на царството Божие, а на другите се говори с притчи, та, като гледат, да не виждат и, като слушат, да не разбират.

<br><b>[8:11]</b>&nbsp; Тая притча значи: семето е словото Божие;

<br><b>[8:12]</b>&nbsp; а това, що падна край пътя, са ония, които слушат; но отсетне дохожда при тях дяволът и грабва словото от сърцето им, за да не повярват и се спасят;

<br><b>[8:13]</b>&nbsp; а това, що падна на камък, са ония, които, кога чуят словото, с радост го приемат, ала нямат корен и временно вярват, а във време на изкушение отстъпват;

<br><b>[8:14]</b>&nbsp; а това, що падна между тръните, са ония, които чуят словото, но в живота си се задавят от грижи, богатство и светски наслади и не принасят плод;

<br><b>[8:15]</b>&nbsp; а това, що падна на добра земя, са ония, които, като чуят словото, пазят го в добро и чисто сърце и принасят плод с търпение. Като каза това, извика: който има уши да слуша, нека слуша!

<br><b>[8:16]</b>&nbsp; И никой, като запали светило, не го захлупва със съд, нито го туря под одър, а го туря на светилник, за да виждат светлината ония, които влизат.

<br><b>[8:17]</b>&nbsp; Понеже няма нищо тайно, което да не стане явно, нито пък скрито, което да не стане известно и да не излезе наяве.

<br><b>[8:18]</b>&nbsp; Внимавайте, прочее, как слушате; понеже, който има, ще му се даде; а който няма, ще му се отнеме и това, що мисли, че има.

<br><b>[8:19]</b>&nbsp; И дойдоха при Него майка Му и братята Му, и не можаха да се приближат до Него поради народа.

<br><b>[8:20]</b>&nbsp; И Му обадиха, като казваха: майка Ти и братята Ти стоят вън и искат да Те видят.

<br><b>[8:21]</b>&nbsp; А Той им отговори и рече: Моя майка и Мои братя са тия, които слушат словото Божие и го изпълняват.

<br><b>[8:22]</b>&nbsp; Един ден, Той влезе с учениците Си в кораб и им рече: да преминем отвъд езерото. И потеглиха.

<br><b>[8:23]</b>&nbsp; Когато плуваха, Той заспа. На езерото се подигна бурен вятър, и вълните ги заливаха, и те бяха в опасност.

<br><b>[8:24]</b>&nbsp; Приближиха се, събудиха Го и рекоха: Наставниче, Наставниче, загиваме! А Той, като се събуди, запрети на вятъра и на вълнението водно; и те се уталожиха, и настана тишина.

<br><b>[8:25]</b>&nbsp; Тогава Той им рече: де е вярата ви? А те в страх и почуда казваха един другиму: кой ли е Тоя, че и на ветровете и на водата заповядва, и Му се покоряват?

<br><b>[8:26]</b>&nbsp; И преплуваха в Гадаринската страна, която е срещу Галилея.

<br><b>[8:27]</b>&nbsp; А когато излезе на брега, срещна Го от града един човек, който от много години имаше бесове и не обличаше дреха и в къща не живееше, а по гробищата.

<br><b>[8:28]</b>&nbsp; Той, като видя Иисуса, извика, падна пред Него и с висок глас рече: какво имаш Ти с мене, Иисусе, Син на Бога Всевишний? Моля Ти се, не ме мъчи!

<br><b>[8:29]</b>&nbsp; Защото Иисус бе заповядал на нечистия дух да излезе от тоя човек; понеже от дълго време го мъчеше, тъй че го вързваха с вериги и окови и го пазеха; но той разкъсваше оковите, и гонен биваше от беса по пущинаците.

<br><b>[8:30]</b>&nbsp; Иисус го попита и рече: как ти е името? Той рече: легион; защото много бесове бяха влезли в него.

<br><b>[8:31]</b>&nbsp; И те молеха Иисуса да не им заповядва да идат в бездната.

<br><b>[8:32]</b>&nbsp; А там по рътлината пасеше голямо стадо свини; и бесовете Го молеха, да им позволи да влязат в тях. И им позволи.

<br><b>[8:33]</b>&nbsp; Като излязоха бесовете от човека, влязоха в свините; и сурна се стадото низ стръмнината в езерото и се издави.

<br><b>[8:34]</b>&nbsp; Свинарите, като видяха станалото, избягаха, та разказаха в града и околността.

<br><b>[8:35]</b>&nbsp; И излязоха да видят станалото; и като дойдоха при Иисуса, намериха човека, от когото бяха излезли бесовете, седнал при нозете Иисусови, облечен и със здрав ум; и се изплашиха.

<br><b>[8:36]</b>&nbsp; А ония, които бяха видели, разказаха им, как се спаси бесният.

<br><b>[8:37]</b>&nbsp; И целият народ от Гадаринската околност Го молеше да си отиде от тях; понеже бяха обвзети от голям страх. Той влезе в кораба и се завърна.

<br><b>[8:38]</b>&nbsp; Човекът пък, от когото излязоха бесовете, Го молеше да бъде с Него; но Иисус го отпрати и рече:

<br><b>[8:39]</b>&nbsp; върни се в къщата си и разказвай, какво ти стори Бог. Той отиде и разправяше по целия град, какво му бе сторил Иисус.

<br><b>[8:40]</b>&nbsp; А когато Иисус се върна, народът Го посрещна, защото всички Го очакваха.

<br><b>[8:41]</b>&nbsp; И ето, дойде един човек, на име Иаир, който беше началник на синагогата, и, като падна пред нозете на Иисуса, молеше Го да отиде дома му,

<br><b>[8:42]</b>&nbsp; защото той имаше едничка дъщеря, на около дванайсет години, и тя беше на умиране. А когато Иисус отиваше, народът се притискаше о Него.

<br><b>[8:43]</b>&nbsp; И една жена, която от дванайсет години страдаше от кръвотечение и която бе разнесла по лекари целия си имот и не могла да бъде излекувана ни от едного,

<br><b>[8:44]</b>&nbsp; приближи се изотзад, допря се до края на дрехата Му; и веднага кръвотечението й престана.

<br><b>[8:45]</b>&nbsp; И рече Иисус: кой се допря до Мене? И когато всички се отричаха, рече Петър и ония, които бяха с Него: Наставниче, народът Те обкръжава и притиска, а питаш: кой се допря до Мене?

<br><b>[8:46]</b>&nbsp; Но Иисус рече: допря се някой до Мене, понеже усетих, че излезе сила от Мене.

<br><b>[8:47]</b>&nbsp; Жената, като видя, че не можа да се укрие, разтреперена се приближи и, като падна пред Него, изяви Му пред целия народ, защо се бе допряла до Него, и как веднага се е излекувала.

<br><b>[8:48]</b>&nbsp; А Той й рече: дерзай, дъще, твоята вяра те спаси; иди си смиром!

<br><b>[8:49]</b>&nbsp; Докато още говореше, дойде някой от дома на началника на синагогата, и му рече: дъщеря ти умря; не прави труд на Учителя.

<br><b>[8:50]</b>&nbsp; Но Иисус, като чу това, отговори му и рече: не бой се, само вярвай, и спасена ще бъде.

<br><b>[8:51]</b>&nbsp; А когато стигна в дома, не позволи никому да влезе, освен на Петра, Иоана и Иакова, и на бащата и майката на момичето.

<br><b>[8:52]</b>&nbsp; Всички плачеха и ридаеха за нея. Но Той рече: не плачете; тя не е умряла, а спи.

<br><b>[8:53]</b>&nbsp; И смееха Му се, защото знаеха, че тя е умряла.

<br><b>[8:54]</b>&nbsp; А Той, като отпрати всички навън и я хвана за ръка, извика: момиче, стани!

<br><b>[8:55]</b>&nbsp; И възвърна се духът й; тя веднага стана; и Той заповяда да й дадат да яде.

<br><b>[8:56]</b>&nbsp; И се почудиха родителите й. А Той им заповяда да не казват никому за станалото.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
9
</font> </b></td> </tr> </table></center>
<br><b>[9:1]</b>&nbsp; А като свика дванайсетте Свои ученици, даде им сила и власт над всички бесове, и да лекуват болести,

<br><b>[9:2]</b>&nbsp; и ги разпрати да проповядват царството Божие и да изцеряват болни.

<br><b>[9:3]</b>&nbsp; И рече им: нищо не си вземайте за по път, ни тояга, ни торба, ни хляб, ни сребро, нито да имате по две дрехи;

<br><b>[9:4]</b>&nbsp; и в която къща влезете, там оставайте, и оттам потегляйте напът;

<br><b>[9:5]</b>&nbsp; и ако някои ви не приемат, като излизате от оня град, отърсете и праха от нозете си, за свидетелство срещу тях.

<br><b>[9:6]</b>&nbsp; Те тръгнаха и ходеха по селата, като благовестяха и лекуваха навред.

<br><b>[9:7]</b>&nbsp; Ирод четвъртовластник чу за всичко, що вършеше Иисус, и недоумяваше; понеже едни казваха, че Иоан е възкръснал от мъртвите;

<br><b>[9:8]</b>&nbsp; други пък - че Илия се явил, а някои - че един от старовремските пророци е възкръснал.

<br><b>[9:9]</b>&nbsp; И рече Ирод: Иоана аз обезглавих; кой пък ще да е Тоя, за Когото слушам такива неща? И търсеше случай да Го види.

<br><b>[9:10]</b>&nbsp; Апостолите, като се завърнаха, разказаха на Иисуса, какво са извършили; и Той, като ги взе, отдалечи се в уединено място насаме до един град, наречен Витсаида.

<br><b>[9:11]</b>&nbsp; Ала народът, като узна, тръгна подире Му; и Той, като ги прие, приказваше с тях за царството Божие и изцеляваше ония, които имаха нужда от изцеление.

<br><b>[9:12]</b>&nbsp; А денят начена да преваля. И като приближиха до Него дванайсетте, рекоха Му: разпусни народа, за да отидат в околните села и колиби да нощуват и да намерят храна; понеже тук сме на пусто място.

<br><b>[9:13]</b>&nbsp; Но Той им рече: дайте им вие да ядат. Те рекоха: ние нямаме повече от пет хляба и две риби, - освен ако отидем да купим храна за всички тия човеци.

<br><b>[9:14]</b>&nbsp; Защото те бяха около пет хиляди души. Но Той рече на учениците Си: турете ги да насядат на редици по петдесет.

<br><b>[9:15]</b>&nbsp; И сториха тъй, и ги туриха всички да насядат.

<br><b>[9:16]</b>&nbsp; А Той, като взе петте хляба и двете риби и погледна към небето, благослови ги, разчупи и даде на учениците да сложат на народа.

<br><b>[9:17]</b>&nbsp; И ядоха и се наситиха всички; и дигнаха останалите им къшеи - дванайсет коша.

<br><b>[9:18]</b>&nbsp; По едно време, когато Иисус се молеше насаме, и учениците бяха с Него, Той ги попита: за кого Ме мисли народът?

<br><b>[9:19]</b>&nbsp; Те отговориха и рекоха: едни - за Иоана Кръстителя, други - за Илия, други пък мислят, че един от старовремските пророци е възкръснал.

<br><b>[9:20]</b>&nbsp; Той ги попита: а вие за кого Ме мислите? Петър отговори и рече: за Христа Божий.

<br><b>[9:21]</b>&nbsp; Но Той строго им заповяда, никому да не говорят за това,

<br><b>[9:22]</b>&nbsp; като каза, че Син Човеческий трябва много да пострада, да бъде отхвърлен от стареите, първосвещениците и книжниците, да бъде убит и на третия ден да възкръсне.

<br><b>[9:23]</b>&nbsp; А към всички казваше: ако някой иска да върви след Мене, нека се отрече от себе си, нека носи кръста си всеки ден и Ме следва.

<br><b>[9:24]</b>&nbsp; Защото, който иска да спаси душата си, той ще я погуби; а който погуби душата си зарад Мене, той ще я спаси.

<br><b>[9:25]</b>&nbsp; Защото каква полза за човека, ако придобие цял свят, а себе си погуби, или повреди?

<br><b>[9:26]</b>&nbsp; Защото, който се срами от Мене и от думите Ми, от него ще се срами Син Човеческий, кога дойде в славата Своя, и на Отца, и на светите Ангели.

<br><b>[9:27]</b>&nbsp; Казвам ви наистина: тук стоят някои, които няма да вкусят смърт, докле не видят царството Божие.

<br><b>[9:28]</b>&nbsp; Около осем дена подир тия думи, като взе със Себе Си Петра, Иоана и Иакова, възлезе на планината да се помоли.

<br><b>[9:29]</b>&nbsp; И когато се молеше, видът на лицето Му се измени, и дрехата Му стана бяла, бляскава.

<br><b>[9:30]</b>&nbsp; И ето, двама мъже приказваха с Него, а те бяха Моисей и Илия;

<br><b>[9:31]</b>&nbsp; като се явиха в слава, те говореха за смъртта Му, с която щеше да свърши в Иерусалим.

<br><b>[9:32]</b>&nbsp; А Петра и ония, които бяха с Него, бе налегнал сън; но, като се събудиха, видяха славата Му и двамата мъже, които стояха с Него.

<br><b>[9:33]</b>&nbsp; И когато те се отделяха от Него, Петър рече на Иисуса: Наставниче, добре ни е да бъдем тук; да направим три сенника: за Тебе един, за Моисея един, и един за Илия, - без да знаеше, що говори.

<br><b>[9:34]</b>&nbsp; Когато говореше това, ето, яви се облак и ги засени; и се уплашиха, когато влязоха в облака.

<br><b>[9:35]</b>&nbsp; И чу се из облака глас, който казваше: Този е Моят възлюбен Син: Него слушайте.

<br><b>[9:36]</b>&nbsp; И когато се чу тоя глас, Иисус бе останал Сам. И те замълчаха и никому не обадиха през тия дни за това, що видяха.

<br><b>[9:37]</b>&nbsp; А на следния ден, когато те слязоха от планината, посрещна Го много народ.

<br><b>[9:38]</b>&nbsp; И ето, някой от народа извика: Учителю, моля Те, погледни на сина ми, понеже едничък ми е:

<br><b>[9:39]</b>&nbsp; прехваща го дух, и той изведнъж закрещява, и го сгърча тъй, че се запеня; и, мъчейки го, едвам го напуща;

<br><b>[9:40]</b>&nbsp; аз молих Твоите ученици да го изгонят; ала те не можаха.

<br><b>[9:41]</b>&nbsp; Иисус отговори и рече: о, роде неверен и разврате'н! Докога ще бъда с вас и ще ви търпя? Доведи сина си тук.

<br><b>[9:42]</b>&nbsp; А когато той още идеше, бесът го повали и почна да го тръшка; но Иисус запрети на нечистия дух, и изцери момчето, и го предаде на баща му.

<br><b>[9:43]</b>&nbsp; И всички се смаяха пред Божието величие. Когато пък всички се чудеха на всичко, що правеше Иисус, Той рече на учениците Си:

<br><b>[9:44]</b>&nbsp; вложете в ушите си тия думи: Син Човеческий ще бъде предаден в ръце човешки.

<br><b>[9:45]</b>&nbsp; Но те не разбираха тая дума; защото тя беше прикрита за тях, за да я не схванат, а бояха се да Го попитат за тая дума.

<br><b>[9:46]</b>&nbsp; И дойде им мисъл: кой от тях ще да е по-голям.

<br><b>[9:47]</b>&nbsp; А Иисус, като видя мисълта на сърцето им, взе едно дете и го изправи до Себе Си,

<br><b>[9:48]</b>&nbsp; и рече им: който приеме това дете в Мое име, Мене приема; а който Мене приеме, приема Тогова, Който Ме е пратил; защото, който е най-малък между всички вас, той ще бъде голям.

<br><b>[9:49]</b>&nbsp; А Иоан продума и рече: Наставниче, видяхме човек, който в Твое име изгонва бесове, и му забранихме, защото не ходи с нас.

<br><b>[9:50]</b>&nbsp; Иисус му рече: не забранявайте, защото, който не е против вас, той е за вас.

<br><b>[9:51]</b>&nbsp; А когато се приближаваха дните да бъде взет от света, Той се обърна към пътя за Иерусалим;

<br><b>[9:52]</b>&nbsp; и изпрати пред Себе Си вестители; те отидоха и влязоха в едно село самарянско, за да приготвят за Него;

<br><b>[9:53]</b>&nbsp; но там Го не приеха, защото имаше вид на пътник за Иерусалим.

<br><b>[9:54]</b>&nbsp; Като видяха това учениците Му Иаков и Иоан, рекоха: Господи, искаш ли да кажем да падне огън от небето и да го изтреби, както и Илия направи?

<br><b>[9:55]</b>&nbsp; Но Той, като се обърна към тях, смъмри ги и рече: не знаете, от какъв дух сте вие;

<br><b>[9:56]</b>&nbsp; защото Син Човеческий дойде, не за да погуби човешки души, а да спаси. И отидоха в друго село.

<br><b>[9:57]</b>&nbsp; И когато те вървяха по пътя, рече Му някой: Господи, ще Те последвам, където и да идеш.

<br><b>[9:58]</b>&nbsp; Иисус му рече: лисиците имат леговища, и птиците небесни - гнезда; а Син Човеческий няма, де глава да подслони.

<br><b>[9:59]</b>&nbsp; Другиму пък каза: върви след Мене. А тоя рече: Господи, позволи ми, първом да отида и погреба баща си.

<br><b>[9:60]</b>&nbsp; Но Иисус му каза: остави мъртвите да погребват своите мъртъвци, а ти върви, проповядвай царството Божие.

<br><b>[9:61]</b>&nbsp; А друг един рече: аз ще тръгна след Тебе, Господи, но първом ми позволи да се простя с домашните си.

<br><b>[9:62]</b>&nbsp; Но Иисус му каза: никой, който е сложил ръката си върху ралото и погледва назад, не е годен за царството Божие.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
10
</font> </b></td> </tr> </table></center>
<br><b>[10:1]</b>&nbsp; След това Господ избра и други седемдесет ученици и ги разпрати пред Себе Си по двама за всеки град и място, където Сам щеше да отиде,

<br><b>[10:2]</b>&nbsp; и рече им: жетвата голяма, а работниците малко; затова молете Господаря на жетвата да изпрати работници на жетвата Си.

<br><b>[10:3]</b>&nbsp; Вървете! Ето, Аз ви пращам като агнета посред вълци.

<br><b>[10:4]</b>&nbsp; Не носете ни кесия, ни торба, нито обуща, и никого по пътя не поздравявайте.

<br><b>[10:5]</b>&nbsp; И в която къща влезете, първом казвайте: мир на тая къща!

<br><b>[10:6]</b>&nbsp; И ако бъде там синът на мира, върху него ще почива вашият мир; ако ли не, ще се върне у вас;

<br><b>[10:7]</b>&nbsp; и в тая къща оставайте, яжте и пийте, каквото ви дадат; защото работникът заслужава своята заплата. Не прехождайте от къща в къща.

<br><b>[10:8]</b>&nbsp; И в който град влезете и ви приемат, яжте, каквото ви сложат;

<br><b>[10:9]</b>&nbsp; изцерявайте болните, които са в него, и казвайте им: приближи се до вас царството Божие.

<br><b>[10:10]</b>&nbsp; В който пък град влезете и не ви приемат, излезте по стъгдите му и кажете:

<br><b>[10:11]</b>&nbsp; и праха, полепнал по нас от вашия град, ви отърсваме; обаче да знаете, че се приближи до вас царството Божие.

<br><b>[10:12]</b>&nbsp; Казвам ви, че в оня ден за Содом ще бъде по-леко, отколкото за тоя град.

<br><b>[10:13]</b>&nbsp; Горко ти, Хоразине! Горко ти, Витсаидо! Защото, ако бяха се извършили в Тир и Сидон чудеса, които станаха у вас, отдавна те, седнали във вретище и пепел, биха се покаяли;

<br><b>[10:14]</b>&nbsp; обаче, на Тир и Сидон ще бъде по-леко в съда, отколкото вам.

<br><b>[10:15]</b>&nbsp; И ти, Капернауме, който до небе си се въздигнал, до ада ще се провалиш.

<br><b>[10:16]</b>&nbsp; Който вас слуша, Мене слуша; и който се отмята от вас, от Мене се отмята; а който се отмята от Мене, отмята се от Оногова, Който Ме е пратил.

<br><b>[10:17]</b>&nbsp; Седемдесетте ученици се върнаха с радост и казваха: Господи, в Твое име и бесовете се покоряват нам.

<br><b>[10:18]</b>&nbsp; А Той им рече: видях сатаната, как падна от небето като светкавица;

<br><b>[10:19]</b>&nbsp; ето, давам ви власт да настъпвате на змии и скорпии и на всяка вражеска сила; и нищо няма да ви повреди;

<br><b>[10:20]</b>&nbsp; обаче не се радвайте на това, че духовете ви се покоряват; а радвайте се, че имената ви са написани на небесата.

<br><b>[10:21]</b>&nbsp; В оня час се зарадва духом Иисус и рече: прославям Те, Отче, Господи на небето и на земята, задето си утаил това от мъдри и разумни, а си го открил на младенци. Тъй е, Отче, понеже такова беше Твоето благоволение.

<br><b>[10:22]</b>&nbsp; И като се обърна към учениците, рече: всичко Ми е предадено от Моя Отец; и кой е Синът, не знае никой, освен Отец; и кой е Отец, не знае никой, освен Синът, и - комуто Синът иска да открие.

<br><b>[10:23]</b>&nbsp; И като се обърна към учениците, рече им насаме: блажени очите, които виждат това, що вие виждате.

<br><b>[10:24]</b>&nbsp; Защото, казвам ви, много пророци и царе искаха да видят, що вие виждате, и не видяха, и да чуят, що чувате, и не чуха.

<br><b>[10:25]</b>&nbsp; И ето, един законник стана и, изкушавайки Го, рече: Учителю, какво да направя, за да наследя живот вечен?

<br><b>[10:26]</b>&nbsp; А Той му каза: в Закона що е писано? как четеш?

<br><b>[10:27]</b>&nbsp; Той отговори и рече: "Възлюби Господа, Бога твоего, от всичкото си сърце, и от всичката си душа, и с всичката си сила, и с всичкия си разум, и ближния си като себе си".

<br><b>[10:28]</b>&nbsp; Иисус му каза: право отговори; тъй постъпвай, и ще бъдеш жив.

<br><b>[10:29]</b>&nbsp; Но той, като искаше да се оправдае, рече на Иисуса: а кой е моят ближен?

<br><b>[10:30]</b>&nbsp; Отговори Иисус и каза: един човек слизаше от Иерусалим в Иерихон, и налетя на разбойници, които го съблякоха, изпонараниха го и си заминаха, като го оставиха полумъртъв.

<br><b>[10:31]</b>&nbsp; Случайно един свещеник слизаше по тоя път, и, като го видя, отмина.

<br><b>[10:32]</b>&nbsp; Също и един левит, като стигна до същото място, приближи се, погледна и отмина.

<br><b>[10:33]</b>&nbsp; Един пък самарянин, който пътуваше, дойде до него, видя го и се смили,

<br><b>[10:34]</b>&nbsp; и, като се приближи, превърза му раните, изливайки елей и вино; след това го качи на добичето си, откара го в странноприемницата и се погрижи за него.

<br><b>[10:35]</b>&nbsp; А на другия ден, като си заминаваше, извади два динария, даде на съдържателя и му рече: погрижи се за него; и, ако потрошиш нещо повече, навръщане аз ще ти заплатя.

<br><b>[10:36]</b>&nbsp; И тъй, кой от тези трима ти се вижда да е бил ближен на изпадналия в ръцете на разбойниците?

<br><b>[10:37]</b>&nbsp; Той отговори: оня, който му стори милост. Тогава Иисус му каза: иди и ти прави също така.

<br><b>[10:38]</b>&nbsp; И както вървяха, Той влезе в едно село; една жена, на име Марта, Го прие у дома си.

<br><b>[10:39]</b>&nbsp; Тя имаше сестра, на име Мария, която седна при нозете на Иисуса и слушаше речта Му.

<br><b>[10:40]</b>&nbsp; А Марта се улиса в голяма шетня и, като пристъпи, рече: Господи, небрежиш ли, дето сестра ми ме остави сама да шетам? Кажи й, прочее, да ми помогне.

<br><b>[10:41]</b>&nbsp; Иисус й отговори и рече: Марто, Марто, ти се грижиш и безпокоиш за много неща,

<br><b>[10:42]</b>&nbsp; а пък едно е само потребно. И Мария избра добрата част, която няма да й се отнеме.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
11
</font> </b></td> </tr> </table></center>
<br><b>[11:1]</b>&nbsp; И когато Той беше на едно място и се молеше, след като свърши молитвата, един от Неговите ученици Му рече: Господи, научи ни да се молим, както и Иоан научи учениците си.

<br><b>[11:2]</b>&nbsp; А Той им рече: когато се молите, казвайте: Отче наш, Който си на небесата! Да се свети Твоето име; да дойде Твоето царство; да бъде Твоята воля, както на небето, тъй и на земята;

<br><b>[11:3]</b>&nbsp; насъщния ни хляб давай ни всеки ден;

<br><b>[11:4]</b>&nbsp; и прости нам греховете ни, защото и сами ние прощаваме на всеки наш длъжник; и не въведи нас в изкушение, но избави ни от лукавия.

<br><b>[11:5]</b>&nbsp; И каза им: да речем, че някой от вас има приятел, и отива при него посреднощ и му казва: приятелю, дай ми назаем три хляба,

<br><b>[11:6]</b>&nbsp; защото един приятел ми дойде от път, и нямам какво да му сложа;

<br><b>[11:7]</b>&nbsp; а оня отвътре му отговаря и казва: не ме безпокой, вратата са вече заключени, а децата ми с мене са в леглото; не мога да стана и ти дам, -

<br><b>[11:8]</b>&nbsp; казвам ви, ако и да не стане оня и не му даде затова, че му е приятел, но поради неговата безочливост ще стане и ще му даде, колкото иска.

<br><b>[11:9]</b>&nbsp; И Аз ви казвам: искайте и ще ви се даде; търсете, и ще намерите; хлопайте, и ще ви се отвори;

<br><b>[11:10]</b>&nbsp; защото всеки, който иска, получава, и който търси, намира, и на тогоз, който хлопа, ще се отвори.

<br><b>[11:11]</b>&nbsp; И кой баща от вас, ако син му поиска хляб, ще му даде камък? Или, ако поиска риба, ще му даде змия вместо риба?

<br><b>[11:12]</b>&nbsp; Или, ако поиска яйце, ще му даде скорпия?

<br><b>[11:13]</b>&nbsp; И тъй, ако вие, бидейки лукави, умеете да давате добри даяния на чедата си, колко повече Отец Небесний ще даде Дух Светий на ония, които Му искат?

<br><b>[11:14]</b>&nbsp; Веднъж Той изгони един бяс, който беше ням; и когато бесът излезе, немият проговори; и народът се чудеше.

<br><b>[11:15]</b>&nbsp; А някои от тях казаха: Той изгонва бесовете чрез Веелзевула, бесовския княз.

<br><b>[11:16]</b>&nbsp; А други, изкушавайки Го, искаха Му личба от небето.

<br><b>[11:17]</b>&nbsp; Но Той, като им знаеше помислите, рече им: всяко царство, разделено на части една против друга, запустява, и дом, разделен на части една против друга, пропада;

<br><b>[11:18]</b>&nbsp; ако пък и сатаната се е разделил сам против себе си, как ще устои царството му? понеже казвате, че Аз чрез Веелзевула изгонвам бесовете.

<br><b>[11:19]</b>&nbsp; И ако Аз чрез Веелзевула изгонвам бесовете, синовете ви чрез кого ги изгонват? Затова те ще ви бъдат съдии.

<br><b>[11:20]</b>&nbsp; Ако пък Аз с пръста Божий изгонвам бесовете, то значи, дошло е до вас царството Божие.

<br><b>[11:21]</b>&nbsp; Когато силният отбраня с оръжие своя дом, тогава имотът му е в безопасност;

<br><b>[11:22]</b>&nbsp; когато пък някой по-силен от него го нападне и го победи, взима всичкото му оръжие, на което той се е надявал, и разделя плячката му.

<br><b>[11:23]</b>&nbsp; Който не е с Мене, той е против Мене; и който не събира с Мене, той разпилява.

<br><b>[11:24]</b>&nbsp; Когато нечистият дух излезе от човека, минава през безводни места, търсейки покой, и, като не намира, казва: ще се върна в къщата си, отдето излязох;

<br><b>[11:25]</b>&nbsp; и като дойде, намира я пометена и наредена;

<br><b>[11:26]</b>&nbsp; тогава отива и довежда други седем духа, по-зли от себе си, и като влязат, живеят там; и последното състояние на оня човек става по-лошо от първото.

<br><b>[11:27]</b>&nbsp; А когато Той говореше това, една жена издигна глас от народа и Му рече: блажена е утробата, която Те е носила, и гърдите, от които си сукал!

<br><b>[11:28]</b>&nbsp; А Той рече: да, но блажени са и тия, които слушат словото Божие и го пазят.

<br><b>[11:29]</b>&nbsp; Когато пък народът начена да се струпва, Той заговори: лукав е тоя род; търси личба, но личба няма да му се даде, освен личбата на пророк Иона;

<br><b>[11:30]</b>&nbsp; защото, както Иона беше личба за ниневийци, тъй и Син Човеческий ще бъде за тоя род.

<br><b>[11:31]</b>&nbsp; Южната царица ще се изправи на съд с човеците от тоя род и ще ги осъди, защото тя дойде от край-земя, за да чуе премъдростта Соломонова; а ето, тук има повече от Соломона.

<br><b>[11:32]</b>&nbsp; Ниневийци ще се изправят на съд с тоя род и ще го осъдят, защото те се покаяха от проповедта на Иона; а ето, тук има повече от Иона.

<br><b>[11:33]</b>&nbsp; Никой, кога запали светило, не го туря на скрито място, нито под крина, а на светилник, за да виждат светлината ония, които влизат.

<br><b>[11:34]</b>&nbsp; Светило за тялото е окото; затова, кога твоето око бъде чисто, и цялото ти тяло ще бъде светло; а кога бъде лукаво, и тялото ти ще бъде тъмно;

<br><b>[11:35]</b>&nbsp; и тъй, гледай: светлината, що е в тебе, да не е тъмнина.

<br><b>[11:36]</b>&nbsp; Ако, прочее, тялото ти е цяло светло и няма ни една тъмна част, цялото ще бъде така светло, както кога светило те осветява със сияние.

<br><b>[11:37]</b>&nbsp; И когато Той говореше, един фарисеин Го помоли да обядва у него. Той отиде и седна на трапезата.

<br><b>[11:38]</b>&nbsp; А фарисеинът се почуди, като видя, че Той не си уми ръцете пред обеда.

<br><b>[11:39]</b>&nbsp; Но Господ му рече: сега вие, фарисеите, измивате чашата и паницата отвън, а пък вътрешността ви е пълна с грабеж и лукавство.

<br><b>[11:40]</b>&nbsp; Безумници, не Същият ли, Който сътвори външното, сътвори и вътрешното?

<br><b>[11:41]</b>&nbsp; Но давайте милостиня според силите си; тогава всичко у вас ще бъде чисто.

<br><b>[11:42]</b>&nbsp; Но горко вам, фарисеи, задето давате десятък от гьозум, седефче и от всякакъв зеленчук, а немарите за съда и любовта Божия: това трябваше да правите, и онова да не оставяте.

<br><b>[11:43]</b>&nbsp; Горко вам, фарисеи, задето обичате предни седалища в синагогите и поздрави по тържищата.

<br><b>[11:44]</b>&nbsp; Горко вам, книжници и фарисеи, лицемери, защото сте като гробове, които не личат, и по които човеците ходят, без да знаят.

<br><b>[11:45]</b>&nbsp; На това някой от законниците Му рече: Учителю, като говориш това, Ти и нас обиждаш.

<br><b>[11:46]</b>&nbsp; Но Той рече: и на вас, законниците, горко, задето товарите човеците с мъчни за носене бремена, а сами дори и с един пръст се не допирате до товарите.

<br><b>[11:47]</b>&nbsp; Горко вам, задето зидате гробници на пророците, които вашите бащи избиха,

<br><b>[11:48]</b>&nbsp; с това свидетелствувате за делата на бащите си и ги одобрявате, защото те избиха пророците, а вие им зидате гробници.

<br><b>[11:49]</b>&nbsp; Затова и Божията премъдрост рече: ще им пратя пророци и апостоли, и от тях ще убият и изгонят,

<br><b>[11:50]</b>&nbsp; за да се изиска от тоя род кръвта на всички пророци, проляна от създание мира,

<br><b>[11:51]</b>&nbsp; от кръвта на Авеля до кръвта на Захария, убит между жертвеника и храма. Да, казвам ви, ще се изиска от тоя род.

<br><b>[11:52]</b>&nbsp; Горко вам, законници, задето взехте ключа на познанието: сами не влязохте, и на влизащите попречихте.

<br><b>[11:53]</b>&nbsp; И когато Той им говореше това, книжниците и фарисеите почнаха силно да се ядосват и да изнудват от Него отговори за много неща,

<br><b>[11:54]</b>&nbsp; като Го дебнеха и гледаха да уловят нещо от устата Му, за да Го обвинят.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
12
</font> </b></td> </tr> </table></center>
<br><b>[12:1]</b>&nbsp; Между това, когато се събра народ с десетки хиляди, тъй че се тъпчеха един други, Той заговори първом на учениците Си: пазете се от фарисейския квас, който е лицемерие.

<br><b>[12:2]</b>&nbsp; Няма нищо скрито, което да се не открие, и тайно, което да се не узнае;

<br><b>[12:3]</b>&nbsp; затова, каквото сте казали в тъмно, то ще се чуе на видело; и каквото сте казали на ухо в скривалищата, то ще бъде разгласено от покривите.

<br><b>[12:4]</b>&nbsp; А на вас, Моите приятели, казвам: не бойте се от тия, които убиват тялото и сетне не могат нищо повече да сторят;

<br><b>[12:5]</b>&nbsp; но ще ви покажа, от кого да се боите: бойте се от Оногова, Който след убиването има власт да хвърли в геената; да, казвам ви, от Него се бойте.

<br><b>[12:6]</b>&nbsp; Не пет ли врабчета се продават за два асария? И ни едно от тях не е забравено от Бога.

<br><b>[12:7]</b>&nbsp; А вам и космите на главата са всички преброени. И тъй, не бойте се: от много врабчета вие сте по-ценни.

<br><b>[12:8]</b>&nbsp; И казвам ви: всеки, който Мене признае пред човеците, и Син Човеческий ще признае него пред Божиите Ангели;

<br><b>[12:9]</b>&nbsp; а който се отрече от Мене пред човеците, той ще бъде отречен пред Божиите Ангели.

<br><b>[12:10]</b>&nbsp; И всекиму, който каже дума против Сина Човечески, ще бъде простено; а на оногова, който каже хула против Духа Светаго, няма да се прости.

<br><b>[12:11]</b>&nbsp; А кога ви заведат в синагогите и при началствата и властите, не се грижете, как или що да отговорите, или що да кажете;

<br><b>[12:12]</b>&nbsp; защото Дух Светий ще ви научи в същия час, какво трябва да кажете.

<br><b>[12:13]</b>&nbsp; Някой пък от народа Му рече: Учителю, кажи на брата ми, да раздели с мене наследството.

<br><b>[12:14]</b>&nbsp; А Той му рече: човече, кой Ме е поставил да ви съдя или деля?

<br><b>[12:15]</b>&nbsp; При това им рече: гледайте и се пазете от користолюбие, защото животът на човека не се състои в това да преумножава имотите си.

<br><b>[12:16]</b>&nbsp; И каза им притча, като рече: на един богат човек нивата се бе много обродила;

<br><b>[12:17]</b>&nbsp; и той размишляваше в себе си и казваше: какво да направя? няма де да събера плодовете си.

<br><b>[12:18]</b>&nbsp; И рече: това ще сторя: ще съборя житниците си и ще съградя по-големи, и ще събера там всичките си храни и благата си,

<br><b>[12:19]</b>&nbsp; и ще кажа на душата си: душо, имаш много блага, приготвени за много години: почивай, яж, пий, весели се.

<br><b>[12:20]</b>&nbsp; Но Бог му рече: безумнико, нощес ще ти поискат душата; а това, що си приготвил, кому ще остане?

<br><b>[12:21]</b>&nbsp; Тъй бива с тогова, който събира имане за себе си, а не богатее в Бога.

<br><b>[12:22]</b>&nbsp; И рече на учениците Си: затова ви казвам: не се грижете за душата си, какво да ядете, ни за тялото, какво да облечете:

<br><b>[12:23]</b>&nbsp; душата струва повече от храната, и тялото - от облеклото.

<br><b>[12:24]</b>&nbsp; Погледнете враните, че не сеят, нито жънат; те нямат ни скривалище, ни житница, и Бог ги храни; а колко сте вие по-ценни от птиците!

<br><b>[12:25]</b>&nbsp; Па и кой от вас, грижейки се, може да придаде на ръста си един лакът?

<br><b>[12:26]</b>&nbsp; И тъй, ако и най-малкото не можете направи, защо се грижите за другото?

<br><b>[12:27]</b>&nbsp; Погледнете криновете, как растат: не се трудят, нито предат; но казвам ви, че нито Соломон във всичката си слава не се е облякъл тъй, както всеки един от тях.

<br><b>[12:28]</b>&nbsp; И ако пък тревата на полето, която днес я има, а утре се хвърля в пещ, Бог тъй облича, то колко повече вас, маловерци!

<br><b>[12:29]</b>&nbsp; Затова и вие не търсете, какво да ядете, или какво да пиете, и не се загрижайте,

<br><b>[12:30]</b>&nbsp; защото всичко това търсят езичниците на света; а вашият Отец знае, че вие имате нужда от това;

<br><b>[12:31]</b>&nbsp; но вие търсете царството Божие, и всичко това ще ви се придаде.

<br><b>[12:32]</b>&nbsp; Не бой се, малко стадо! Понеже вашият Отец благоволи да ви даде царството.

<br><b>[12:33]</b>&nbsp; Продайте си имотите и дайте милостиня. Пригответе си кесии, които да не овехтяват, съкровище на небесата, което да се не изчерпя, където крадец не приближава, и което молец не поврежда;

<br><b>[12:34]</b>&nbsp; защото, дето е съкровището ви, там ще бъде и сърцето ви.

<br><b>[12:35]</b>&nbsp; Да бъде кръстът ви препасан, и светилниците ви запалени;

<br><b>[12:36]</b>&nbsp; и вие ще приличате на ония човеци, които очакват господаря си, кога ще се върне от сватба, за да му отворят веднага, щом дойде и почука.

<br><b>[12:37]</b>&nbsp; Блазе на ония слуги, чийто господар ги намери будни, кога си дойде; истина ви казвам, той ще се препаше, и ще ги тури да седнат, и като пристъпи, ще им служи.

<br><b>[12:38]</b>&nbsp; И ако дойде на втора стража, и на трета стража дойде, и ги намери тъй, блазе на тия слуги.

<br><b>[12:39]</b>&nbsp; Знайте и това, че, ако стопанинът на къщата знаеше, в кой час ще дойде крадецът, той щеше да стои буден и нямаше да остави да му подкопаят къщата.

<br><b>[12:40]</b>&nbsp; Бъдете, прочее, и вие готови, понеже, в който час не мислите, ще дойде Син Човеческий.

<br><b>[12:41]</b>&nbsp; Тогава Петър Му рече: Господи, за нас ли казваш тая притча, или за всички?

<br><b>[12:42]</b>&nbsp; А Господ рече: кой ли е оня верен и благоразумен домакин, когото господарят му е поставил над слугите си, за да им раздава навреме уречената храна?

<br><b>[12:43]</b>&nbsp; Блазе на оня слуга, чийто господар, кога дойде, го намери, че постъпва тъй;

<br><b>[12:44]</b>&nbsp; истина ви казвам, че той ще постави него над целия си имот.

<br><b>[12:45]</b>&nbsp; Ако пък оня слуга каже в сърцето си: скоро няма да дойде господарят ми, и почне да бие слуги и слугини, да яде и да пие, и да се напива, -

<br><b>[12:46]</b>&nbsp; господарят на тоя слуга ще дойде в ден, в който не очаква, и в час, който не знае, и ще го отдели и подложи на еднаква участ с неверните.

<br><b>[12:47]</b>&nbsp; А оня слуга, който е знаял волята на господаря си, и не е бил готов, и не е постъпвал по волята му, ще бъде бит много;

<br><b>[12:48]</b>&nbsp; който пък не е знаял и е направил нещо достойно за наказание, ще бъде бит малко. И от всекиго, комуто е много дадено, много и ще се иска, и комуто много е поверено, от него повече ще се изисква.

<br><b>[12:49]</b>&nbsp; Огън дойдох да туря на земята, и колко бих желал да беше вече пламнал!

<br><b>[12:50]</b>&nbsp; С кръщение трябва да се кръстя; и колко Ми е мъка, докато се свърши това!

<br><b>[12:51]</b>&nbsp; Мислите, че дойдох мир да дам на земята? Не, казвам ви, а - раздяла;

<br><b>[12:52]</b>&nbsp; защото отсега петима в една къща ще бъдат разделени, трима против двама, и двама против трима;

<br><b>[12:53]</b>&nbsp; баща ще бъде против син, и син против баща; майка против дъщеря, и дъщеря против майка; свекърва против снаха си, и снаха против свекърва си.

<br><b>[12:54]</b>&nbsp; Заговори и към народа: кога видите облак да се дига от запад, тозчас казвате: дъжд ще вали; тъй и бива;

<br><b>[12:55]</b>&nbsp; а кога видите да духа южен вятър, казвате: жега ще бъде; и бива.

<br><b>[12:56]</b>&nbsp; Лицемерци, лицето на земята и небето умеете да разпознавате, а това време как не узнавате?

<br><b>[12:57]</b>&nbsp; А защо и сами от себе си не съдите, що е право?

<br><b>[12:58]</b>&nbsp; Кога отиваш с противника си при началството, постарай се по пътя да се освободиш от него, за да те не откара при съдията, и съдията да те не предаде на мъчител, а мъчителят да те не хвърли в тъмница;

<br><b>[12:59]</b>&nbsp; казвам ти: няма да излезеш оттам, докле не върнеш и последната стотинка.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
13
</font> </b></td> </tr> </table></center>
<br><b>[13:1]</b>&nbsp; В същото време дойдоха някои и Му разказаха за галилейците, на които кръвта Пилат смесил с жертвите им.

<br><b>[13:2]</b>&nbsp; Иисус им отговори и рече: мислите ли, че тия галилейци бяха по-грешни от всички галилейци, че тъй пострадаха?

<br><b>[13:3]</b>&nbsp; Не, казвам ви; но, ако се не покаете, всички тъй ще загинете.

<br><b>[13:4]</b>&nbsp; Или мислите, че ония осемнайсет души, върху които падна Силоамската кула и ги изби, бяха по-виновни от всички живеещи в Иерусалим?

<br><b>[13:5]</b>&nbsp; Не, казвам ви; но, ако се не покаете, всички тъй ще загинете.

<br><b>[13:6]</b>&nbsp; И каза тая притча: някой си имаше в лозето си посадена смоковница, и дойде да търси на нея плод, но не намери;

<br><b>[13:7]</b>&nbsp; и рече на лозаря: ето, три години дохождам да търся плод на тая смоковница, и не намирам; отсечи я: защо само да изтощава земята?

<br><b>[13:8]</b>&nbsp; Но той му отговори и рече: господарю, остави я и тая година, докато я обкопая и насипя с тор,

<br><b>[13:9]</b>&nbsp; и ако даде плод, добре; ако ли пък не, на следната година ще я отсечеш.

<br><b>[13:10]</b>&nbsp; В една от синагогите Той поучаваше в събота;

<br><b>[13:11]</b>&nbsp; и ето една жена с немощен дух от осемнайсет години; тя беше прегърбена и не можеше никак да се изправи.

<br><b>[13:12]</b>&nbsp; Като я видя Иисус, повика я и рече й: жено, освобождаваш се от недъга си!

<br><b>[13:13]</b>&nbsp; И сложи ръцете Си върху нея; и тя веднага се изправи и славеше Бога.

<br><b>[13:14]</b>&nbsp; При това началникът на синагогата, негодувайки, задето Иисус в събота изцери, заговори и рече на народа: шест дена има, през които трябва да се работи; в тях дохождайте и се лекувайте, а не в съботен ден.

<br><b>[13:15]</b>&nbsp; Господ му отговори и рече: лицемерецо, не отвързва ли всеки от вас вола си или осела си от яслите в събота, и не води ли да го пои?

<br><b>[13:16]</b>&nbsp; А тая дъщеря Авраамова, която сатаната е свързал, ето вече осемнайсет години, не биваше ли да се освободи от тия връзки в съботен ден?

<br><b>[13:17]</b>&nbsp; И когато Той говореше това, всички, които бяха против Него, изпитваха срам; а целият народ се радваше за всички славни дела, вършени от Него.

<br><b>[13:18]</b>&nbsp; А Той рече: на какво е подобно царството Божие, и на какво да го оприлича?

<br><b>[13:19]</b>&nbsp; Прилича на синапово зърно, което човек взе и посея в градината си; то израсна и стана голямо дърво, та небесните птици си виеха гнезда в клоните му.

<br><b>[13:20]</b>&nbsp; И пак рече: на какво да оприлича царството Божие?

<br><b>[13:21]</b>&nbsp; Прилича на квас, що го взе жена и тури в три мери брашно, докле възкисна всичкото.

<br><b>[13:22]</b>&nbsp; И минаваше през градове и села, като поучаваше и отиваше към Иерусалим.

<br><b>[13:23]</b>&nbsp; А някой Му рече: Господи, малцина ли са, които се спасяват? Той им рече:

<br><b>[13:24]</b>&nbsp; подвизавайте се да влезете през тесните врата; защото, казвам ви, мнозина ще поискат да влязат, и не ще смогнат.

<br><b>[13:25]</b>&nbsp; След като стопанинът на къщата стане и затвори вратата, а вие, останали отвън, почнете да хлопате на вратата и да викате: Господи, Господи, отвори ни! и когато Той ви отвори и рече: не ви зная откъде сте, -

<br><b>[13:26]</b>&nbsp; тогава ще почнете да казвате: ядохме и пихме пред Тебе, и по нашите улици Ти поучаваше.

<br><b>[13:27]</b>&nbsp; И Той ще рече: казвам ви, не ви зная откъде сте; махнете се от Мене всички, които вършите неправда.

<br><b>[13:28]</b>&nbsp; Там ще бъде плач и скърцане със зъби, кога видите Авраама, Исаака и Иакова и всички пророци в царството Божие, а себе си изгонвани навън.

<br><b>[13:29]</b>&nbsp; И ще дойдат от изток и запад, и север и юг, и ще насядат на трапеза в царството Божие.

<br><b>[13:30]</b>&nbsp; И ето, има последни, които ще бъдат първи, и има първи, които ще бъдат последни.

<br><b>[13:31]</b>&nbsp; В същия ден дойдоха някои фарисеи и Му казаха: излез и замини оттук, защото Ирод иска да Те убие.

<br><b>[13:32]</b>&nbsp; И рече им: идете и кажете на тая лисица: ето, изгонвам бесове, и изцерявам днес и утре, и на третия ден ще свърша;

<br><b>[13:33]</b>&nbsp; но Аз трябва да вървя днес, утре и други ден, защото не бива пророк да загине вън от Иерусалим.

<br><b>[13:34]</b>&nbsp; Иерусалиме, Иерусалиме, който избиваш пророците и с камъни убиваш пратените при тебе! Колко пъти съм искал да събера чедата ти, както кокошка събира пилците си под крилете, и не рачихте!

<br><b>[13:35]</b>&nbsp; Ето, оставя се вам домът ви пуст. И казвам ви, че няма да Ме видите, докле не дойде време да кажете: благословен Идещият в име Господне!


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
14
</font> </b></td> </tr> </table></center>
<br><b>[14:1]</b>&nbsp; Когато един съботен ден Той дойде в къщата на едного от фарисейските началници да яде хляб, ония, които бяха там, Го наблюдаваха;

<br><b>[14:2]</b>&nbsp; и ето, застана пред Него един човек, болен от красник.

<br><b>[14:3]</b>&nbsp; Иисус продума на законниците и фарисеите и рече: позволено ли е да се лекува в събота?

<br><b>[14:4]</b>&nbsp; Те мълчаха. И като хвана болния, изцери го и отпрати.

<br><b>[14:5]</b>&nbsp; След това им рече: кой от вас, ако осел или вол му падне в кладенец, няма веднага да го извади и в съботен ден?

<br><b>[14:6]</b>&nbsp; И не можаха да Му отговорят на това.

<br><b>[14:7]</b>&nbsp; А като забелязваше, как поканените избираха първите места, каза им притча:

<br><b>[14:8]</b>&nbsp; кога те покани някой на сватба, не сядай на предно място, да не би някой между поканените от него да бъде по-почетен от тебе,

<br><b>[14:9]</b>&nbsp; и да не би тоя, който е поканил тебе и него, дойде и ти каже: отстъпи на тогова място; и тогава ще отидеш засрамен да заемеш последното място.

<br><b>[14:10]</b>&nbsp; Но, кога бъдеш поканен, иди и седни на последното място, та тоя, който те е поканил, като дойде, да ти каже: друже, премести се по-горе; тогава ще ти бъде чест пред насядалите с тебе;

<br><b>[14:11]</b>&nbsp; защото всеки, който превъзнася себе си, ще бъде унизен; а който се смирява, ще бъде въздигнат.

<br><b>[14:12]</b>&nbsp; А и на тогова, който Го бе поканил, рече: кога даваш обяд или вечеря, не кани приятелите си, нито братята си, нито роднините си, нито богати съседи, да не би да те поканят и те някога, и да получиш отплата.

<br><b>[14:13]</b>&nbsp; Но, кога даваш гощавка, кани бедни, маломощни, хроми, слепи,

<br><b>[14:14]</b>&nbsp; и ще бъдеш блажен, задето те не могат да ти се отплатят, понеже ще ти бъде отплатено, кога възкръснат праведните.

<br><b>[14:15]</b>&nbsp; Като чу това един от насядалите с Него на трапезата, рече Му: блажен е, който ще яде хляб в царството Божие!

<br><b>[14:16]</b>&nbsp; А Той му отвърна: един човек приготви голяма вечеря и покани мнозина;

<br><b>[14:17]</b>&nbsp; и в часа за вечеря изпрати слугата си да каже на поканените: дойдете, понеже всичко е вече готово.

<br><b>[14:18]</b>&nbsp; И почнаха всички като сговорени да се извиняват. Първият му рече: купих си нива и ще трябва да отида да я видя; моля те, извини ме.

<br><b>[14:19]</b>&nbsp; Другият рече: купих си пет рала волове и отивам да ги опитам; моля те, извини ме.

<br><b>[14:20]</b>&nbsp; Третият рече: ожених се, и затова не мога да дойда.

<br><b>[14:21]</b>&nbsp; И като се върна, слугата обади това на господаря си. Тогава стопанинът на къщата се разсърди и рече на слугата си: излез по-скоро по стъгдите и улиците на града и доведи тук бедните, маломощните, хромите и слепите.

<br><b>[14:22]</b>&nbsp; И рече слугата: господарю, извършено е, както заповяда, и още място има.

<br><b>[14:23]</b>&nbsp; И рече господарят на слугата: излез по друмища и плетища, и, колкото намериш, накарай ги да влязат, за да се напълни къщата ми.

<br><b>[14:24]</b>&nbsp; Защото, казвам ви: никой от поканените няма да вкуси от вечерята ми. Понеже мнозина са звани, а малцина - избрани.

<br><b>[14:25]</b>&nbsp; С Него вървеше множество народ, а Той се обърна и им рече:

<br><b>[14:26]</b>&nbsp; ако някой дохожда при Мене, и не намрази баща си и майка си, жена си и децата си, братята и сестрите си, та дори и самия си живот, той не може да бъде Мой ученик;

<br><b>[14:27]</b>&nbsp; и който не носи кръста си, а върви след Мене, не може да бъде Мой ученик.

<br><b>[14:28]</b>&nbsp; Защото кой от вас, кога иска да съгради кула, не ще седне първом да пресметне разноските, дали има, каквото е нужно за доизкарването й,

<br><b>[14:29]</b>&nbsp; та, кога тури основите и не може да я доизкара, да не би някак да почнат да му се смеят всички, които гледат,

<br><b>[14:30]</b>&nbsp; и да казват: тоя човек почна да строи, и не можа да доизкара?

<br><b>[14:31]</b>&nbsp; Или кой цар, отивайки на война срещу друг цар, не ще седне да се посъветва първом, дали може с десет хиляди да противостои на оногова, който иде срещу него с двайсет хиляди?

<br><b>[14:32]</b>&nbsp; Инак, докато е онзи още далеч, той ще проводи при него пратеници да моли за мир.

<br><b>[14:33]</b>&nbsp; Тъй, прочее, всеки от вас, който се не отрече от всичко, що има, не може да бъде Мой ученик.

<br><b>[14:34]</b>&nbsp; Солта е добро нещо: но, ако солта изгуби сила, с какво ще бъде подправена?

<br><b>[14:35]</b>&nbsp; Нито за земя, нито за тор е годна; изхвърлят я навън. Който има уши да слуша, нека слуша!


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
15
</font> </b></td> </tr> </table></center>
<br><b>[15:1]</b>&nbsp; Приближаваха се при Него всички митари и грешници да Го слушат.

<br><b>[15:2]</b>&nbsp; А фарисеите и книжниците роптаеха и казваха: Той приема грешници и яде с тях.

<br><b>[15:3]</b>&nbsp; Но Иисус им каза тая притча:

<br><b>[15:4]</b>&nbsp; кой от вас, имайки сто овци, като изгуби една от тях, не оставя деветдесетте и девет в пустинята и не тръгва подир загубената, докле я намери?

<br><b>[15:5]</b>&nbsp; А като я намери, вдига я на раменете си радостен;

<br><b>[15:6]</b>&nbsp; и като дойде дома, свиква приятели и съседи и им казва: порадвайте се с мене, защото си намерих загубената овца.

<br><b>[15:7]</b>&nbsp; Казвам ви, че тъй и на небесата повече радост ще има за един каещ се грешник, нежели за деветдесет и девет праведници, които нямат нужда от покаяние.

<br><b>[15:8]</b>&nbsp; Или коя жена, имайки десет драхми, ако изгуби една, не запаля светило и не помита къщата и търси грижливо, докле я намери?

<br><b>[15:9]</b>&nbsp; А като я намери, свиква приятелки и съседки и казва: порадвайте се с мене, защото намерих изгубената драхма.

<br><b>[15:10]</b>&nbsp; Такава радост, казвам ви, бива пред Ангелите Божии и за един каещ се грешник.

<br><b>[15:11]</b>&nbsp; И още каза: един човек имаше двама сина;

<br><b>[15:12]</b>&nbsp; и по-младият от тях рече на баща си: татко, дай ми дела, който ми се пада от имота. И бащата им раздели имота.

<br><b>[15:13]</b>&nbsp; Не след много дни, младият син, като събра всичко, отиде в далечна страна, и там прахоса имота си, като живееше разпътно.

<br><b>[15:14]</b>&nbsp; А след като той разпиля всичко, настана голям глад в оная страна, и той изпадна в нужда;

<br><b>[15:15]</b>&nbsp; и отиде та се пристави у едного от жителите на оная страна, а тоя го прати по земите си да пасе свини;

<br><b>[15:16]</b>&nbsp; и той бе петимен да напълни корема си с рожкове, що свините ядяха, но никой не му даваше.

<br><b>[15:17]</b>&nbsp; А като дойде в себе си, рече: колко наемници у баща ми имат в изобилие хляб, пък аз от глад умирам!

<br><b>[15:18]</b>&nbsp; Ще стана и ще отида при баща си и ще му река: татко, съгреших против небето и пред тебе,

<br><b>[15:19]</b>&nbsp; и не съм вече достоен да се нарека твой син; направи ме като един от наемниците си.

<br><b>[15:20]</b>&nbsp; И стана, та отиде при баща си. И когато беше още далеч, видя го баща му, и му домиля; и като се затече, хвърли се на шията му и го обцелува.

<br><b>[15:21]</b>&nbsp; А синът му рече: татко, съгреших против небето и пред тебе, и не съм вече достоен да се нарека твой син.

<br><b>[15:22]</b>&nbsp; А бащата рече на слугите си: изнесете най-хубавата премяна и го облечете, и дайте пръстен на ръката му и обуща на нозете;

<br><b>[15:23]</b>&nbsp; па докарайте и заколете угоеното теле: нека ядем и се веселим,

<br><b>[15:24]</b>&nbsp; защото тоя мой син мъртъв беше, и оживя, изгубен беше и се намери. И взеха да се веселят.

<br><b>[15:25]</b>&nbsp; А по-старият му син беше на нива; и на връщане, като наближи до къщи, чу песни и игри;

<br><b>[15:26]</b>&nbsp; и като повика едного от слугите, попита: що е това?

<br><b>[15:27]</b>&nbsp; Той му рече: брат ти си дойде, и баща ти закла угоеното теле, защото го прие здрав.

<br><b>[15:28]</b>&nbsp; Той се разсърди, и не искаше да влезе. А баща му излезе и го канеше.

<br><b>[15:29]</b>&nbsp; Но той отговори на баща си и рече: ето, аз толкова години ти служа, и ни веднъж твоя заповед не престъпих; и мене никога дори козле не си дал, за да се повеселя с приятелите си;

<br><b>[15:30]</b>&nbsp; а като дойде тоя ти син, който прахоса имота ти с блудници, за него ти закла угоеното теле.

<br><b>[15:31]</b>&nbsp; А той му рече: чедо, ти си винаги с мене, и всичко мое е твое;

<br><b>[15:32]</b>&nbsp; а трябваше да се зарадваме и развеселим затова, че тоя ти брат мъртъв беше, и оживя, изгубен беше, и се намери.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
16
</font> </b></td> </tr> </table></center>
<br><b>[16:1]</b>&nbsp; А каза и на учениците Си: един човек беше богат и имаше пристойник, за когото му бе донесено, че разпилява имота му;

<br><b>[16:2]</b>&nbsp; и като го повика, рече му: какво е това, що чувам за тебе? Дай сметка за пристойничеството си, защото не ще можеш вече да бъдеш пристойник.

<br><b>[16:3]</b>&nbsp; Тогава пристойникът си рече: що да сторя? Господарят ми отнима от мене пристойничеството; да копая, не мога; да прося, срамувам се;

<br><b>[16:4]</b>&nbsp; сетих се, що да сторя, за да ме приемат в къщите си, когато бъда отстранен от пристойничеството.

<br><b>[16:5]</b>&nbsp; И като повика длъжниците на господаря си, всекиго поотделно, рече на първия: колко дължиш на господаря ми?

<br><b>[16:6]</b>&nbsp; Той отговори: сто мери масло. И рече му: вземи си разписката, седни и бърже напиши: петдесет.

<br><b>[16:7]</b>&nbsp; После рече другиму: а ти колко дължиш? Той отговори: сто крини пшеница. И му рече: вземи разписката си и напиши: осемдесет.

<br><b>[16:8]</b>&nbsp; И господарят похвали неверния пристойник, задето постъпил досетливо; защото синовете на тоя век в своя род са по-досетливи от синовете на светлината.

<br><b>[16:9]</b>&nbsp; И Аз ви казвам: придобийте си приятели с неправедно богатство, та, кога осиромашеете, те да ви приемат във вечните живелища.

<br><b>[16:10]</b>&nbsp; Верният в най-малкото е верен и в многото, а несправедливият в най-малкото е несправедлив и в многото.

<br><b>[16:11]</b>&nbsp; И тъй, ако в неправедното богатство не бяхте верни, кой ще ви повери истинското?

<br><b>[16:12]</b>&nbsp; И ако в чуждото не бяхте верни, кой ще ви даде вашето?

<br><b>[16:13]</b>&nbsp; Никой слуга не може да слугува на двама господари, защото или единия ще намрази, а другия ще обикне; или на единия ще угоди, а другия ще презре. Не можете да служите на Бога и на мамона.

<br><b>[16:14]</b>&nbsp; Всичко това слушаха и фарисеите, които бяха сребролюбци, и Му се подсмиваха.

<br><b>[16:15]</b>&nbsp; Той им рече: вие представяте себе си за праведни пред човеците, но Бог знае вашите сърца; защото, което е високо у човеците, то е мерзост пред Бога.

<br><b>[16:16]</b>&nbsp; Законът и пророците бяха до Иоана: оттогава се благовествува царството Божие, и всеки насиля да влезе в него.

<br><b>[16:17]</b>&nbsp; Но по-лесно е небе и земя да премине, нежели една чертица от Закона да пропадне.

<br><b>[16:18]</b>&nbsp; Всеки, който напуска жена си, и се жени за друга, прелюбодействува, и всеки, който се жени за напусната от мъж, прелюбодействува.

<br><b>[16:19]</b>&nbsp; Някой си човек беше богат, обличаше се в багреница и висон и всеки ден пируваше бляскаво.

<br><b>[16:20]</b>&nbsp; Имаше тъй също един сиромах, на име Лазар, който струпав лежеше при вратата му

<br><b>[16:21]</b>&nbsp; и петимен беше да се нахрани от трохите, що падаха от трапезата на богаташа, и псетата прихождаха, та ближеха струпите му.

<br><b>[16:22]</b>&nbsp; Умря сиромахът, и занесоха го Ангелите в лоното Авраамово; умря и богаташът, и го погребаха;

<br><b>[16:23]</b>&nbsp; и в ада, когато беше на мъки, подигна очите си, видя Авраама отдалеч и Лазаря в лоното му

<br><b>[16:24]</b>&nbsp; и, като извика, рече: отче Аврааме, смили се над мене, и прати Лазаря да намокри края на пръста си във вода и да ми разхлади езика, защото се мъча в тоя пламък.

<br><b>[16:25]</b>&nbsp; Авраам пък рече: чедо, спомни си, че ти получи вече доброто си приживе, а Лазар - злото: сега пък той тук се утешава, а ти се мъчиш;

<br><b>[16:26]</b>&nbsp; па освен това между нас и вас зее голяма пропаст, та ония, които искат да преминат оттук при вас, да не могат, тъй също и оттам към нас да не преминават.

<br><b>[16:27]</b>&nbsp; А той рече: моля ти се тогава, отче, прати го в бащината ми къща,

<br><b>[16:28]</b>&nbsp; защото имам петима братя, та да им засвидетелствува, за да не дойдат и те в това място на мъката.

<br><b>[16:29]</b>&nbsp; Авраам му рече: имат Моисея и пророците: нека ги слушат.

<br><b>[16:30]</b>&nbsp; А той рече: не, отче Аврааме, но ако някой от мъртвите отиде при тях, ще се покаят.

<br><b>[16:31]</b>&nbsp; Тогава Авраам му рече: ако Моисея и пророците не слушат, то и да възкръсне някой от мъртвите, няма да се убедят.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
17
</font> </b></td> </tr> </table></center>
<br><b>[17:1]</b>&nbsp; Рече Иисус на учениците Си: не е възможно да не дойдат съблазни, ала горко ономува, чрез когото дохождат:

<br><b>[17:2]</b>&nbsp; за него е по-добре, ако му надянат воденичен камък на шията и го хвърлят в морето, нежели да съблазни едного от тия, малките.

<br><b>[17:3]</b>&nbsp; Бъдете внимателни към себе си. Ако съгреши против тебе брат ти, смъмри го и, ако се покае, прости му;

<br><b>[17:4]</b>&nbsp; и ако седем пъти на ден съгреши против тебе и седем пъти на ден се обърне към тебе и каже: кая се - прости му.

<br><b>[17:5]</b>&nbsp; И рекоха апостолите Господу: усили у нас вярата.

<br><b>[17:6]</b>&nbsp; А Господ рече: да имахте вяра колкото синапово зърно, щяхте да кажете на тая черница: изтръгни се и се пресади в морето, и тя би ви послушала.

<br><b>[17:7]</b>&nbsp; Кой от вас, кога се завърне от полето негов слуга, орач или овчар, веднага ще му рече: върви, седни на трапезата;

<br><b>[17:8]</b>&nbsp; няма ли да му рече: приготви ми да вечерям, препаши се и ми шетай, докле ям и пия, а после ти ще ядеш и пиеш?

<br><b>[17:9]</b>&nbsp; Нима ще благодари той на оня слуга, задето е изпълнил заповедта? Не мисля.

<br><b>[17:10]</b>&nbsp; Тъй и вие, кога изпълните всичко вам заповядано, казвайте: ние сме слуги негодни, защото извършихме, що бяхме длъжни да извършим.

<br><b>[17:11]</b>&nbsp; Като отиваше за Иерусалим, Той минуваше между Самария и Галилея.

<br><b>[17:12]</b>&nbsp; И когато влизаше в едно село, срещнаха Го десет души прокажени, които се спряха отдалеч

<br><b>[17:13]</b>&nbsp; и с висок глас викаха: Иисусе Наставниче, помилуй ни!

<br><b>[17:14]</b>&nbsp; Когато ги видя, рече им: идете, покажете се на свещениците. И когато отиваха, очистиха се.

<br><b>[17:15]</b>&nbsp; А един от тях, като видя, че е изцерен, върна се, прославяйки Бога с висок глас,

<br><b>[17:16]</b>&nbsp; и падна ничком пред нозете Му, като Му благодареше: и той беше самарянин.

<br><b>[17:17]</b>&nbsp; Тогава Иисус продума и рече: нали десетимата се очистиха? а де са деветте?

<br><b>[17:18]</b>&nbsp; Как не се намериха и други да се върнат, за да въздадат Богу слава, освен тоя другородец?

<br><b>[17:19]</b>&nbsp; И му рече: стани, иди си: твоята вяра те спаси.

<br><b>[17:20]</b>&nbsp; А попитан от фарисеите, кога ще дойде царството Божие, отговори им: царството Божие няма да дойде забелязано,

<br><b>[17:21]</b>&nbsp; и няма да кажат: ето, тук е, или: на, там е. Понеже ето, царството Божие вътре във вас е.

<br><b>[17:22]</b>&nbsp; И каза на учениците: ще дойдат дни, когато ще пожелаете да видите поне един от дните на Сина Човечески, и няма да видите;

<br><b>[17:23]</b>&nbsp; и ще ви кажат: ето, тук е, или: на, там е, - не ходете и не дирете;

<br><b>[17:24]</b>&nbsp; понеже, както светкавица, кога блесне от единия край на небето, свети до другия край на небето, тъй ще бъде и Син Човеческий в Своя ден.

<br><b>[17:25]</b>&nbsp; Но по-напред Той трябва много да пострада и да бъде отхвърлен от тоя род.

<br><b>[17:26]</b>&nbsp; И както беше в Ноеви дни, тъй ще бъде и в дните на Сина Човечески:

<br><b>[17:27]</b>&nbsp; ядяха, пиеха, женеха се, мъжеха се до оня ден, в който Ной влезе в ковчега, и дойде потопът, та погуби всички.

<br><b>[17:28]</b>&nbsp; Също тъй, както беше и в Лотови дни: ядяха, пиеха, купуваха, продаваха, садяха, градяха;

<br><b>[17:29]</b>&nbsp; но, в който ден Лот излезе из Содом, от небето заваля огън и жупел и погуби всички;

<br><b>[17:30]</b>&nbsp; тъй ще бъде и в оня ден, кога се яви Син Човеческий.

<br><b>[17:31]</b>&nbsp; В оня ден, който бъде на покрива, а нещата му вкъщи, той да не слиза да ги взима; и който бъде на полето, тъй също да се не обръща назад.

<br><b>[17:32]</b>&nbsp; Спомняйте си Лотовата жена.

<br><b>[17:33]</b>&nbsp; Който поиска да спаси душата си, ще я погуби; а който я погуби, ще я оживи.

<br><b>[17:34]</b>&nbsp; Казвам ви: в нея нощ ще бъдат двама на една постелка: единия ще вземат, а другия ще оставят;

<br><b>[17:35]</b>&nbsp; две жени ще мелят заедно: едната ще вземат, а другата ще оставят;

<br><b>[17:36]</b>&nbsp; двама ще бъдат на нива: единия ще вземат, а другия ще оставят.

<br><b>[17:37]</b>&nbsp; На това Му рекоха: де, Господи? А Той им рече: дето бъде тялото, там ще се съберат и орлите.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
18
</font> </b></td> </tr> </table></center>
<br><b>[18:1]</b>&nbsp; Каза им и притча за това, че трябва винаги да се молят и да не падат духом,

<br><b>[18:2]</b>&nbsp; като рече: в един град имаше съдия, който ни от Бога се боеше, нито от човеци се срамуваше.

<br><b>[18:3]</b>&nbsp; В същия град имаше една вдовица, и тя дохождаше при него и казваше: защити ме от противника ми.

<br><b>[18:4]</b>&nbsp; Но той дълго време не рачи. А сетне рече си сам: макар и от Бога да се не боя и от човеци да се не срамувам,

<br><b>[18:5]</b>&nbsp; но, понеже тая вдовица ми не дава мира, ще я защитя, та да не дохожда вече да ми додява.

<br><b>[18:6]</b>&nbsp; И рече Господ: чуйте, що казва неправедният съдия!

<br><b>[18:7]</b>&nbsp; Та Бог ли няма да защити избраниците Си, които викат към Него денем и нощем, макар и да забавя да ги защити?

<br><b>[18:8]</b>&nbsp; Казвам ви, ще ги защити наскоро. Но Син Човеческий, кога дойде, ще намери ли вяра на земята?

<br><b>[18:9]</b>&nbsp; Също и на ония, които бяха убедени в себе си, че са праведни, и презираха другите, каза следната притча:

<br><b>[18:10]</b>&nbsp; двама човека влязоха в храма да се помолят: единият фарисеин, а другият митар.

<br><b>[18:11]</b>&nbsp; Фарисеинът, като застана, молеше се в себе си тъй: Боже, благодаря Ти, че не съм като другите човеци, грабители, неправедници, прелюбодейци, или като тоя митар:

<br><b>[18:12]</b>&nbsp; постя два пъти в седмица, давам десятък от всичко, що придобивам.

<br><b>[18:13]</b>&nbsp; А митарят, като стоеше надалеч, не смееше дори да подигне очи към небето; но удряше се в гърди и казваше: Боже, бъди милостив към мене грешника!

<br><b>[18:14]</b>&nbsp; Казвам ви, че тоя отиде у дома си оправдан повече, отколкото оня; понеже всеки, който превъзнася себе си, ще бъде унизен; а който се смирява, ще бъде въздигнат.

<br><b>[18:15]</b>&nbsp; Донасяха при Него и младенци, за да се докосне до тях; а учениците, като видяха това, забраниха им.

<br><b>[18:16]</b>&nbsp; Но Иисус, като повика младенците, рече: оставете децата да дохождат при Мене и не им пречете, защото на такива е царството Божие.

<br><b>[18:17]</b>&nbsp; Истина ви казвам: който не приеме царството Божие като дете, няма да влезе в него.

<br><b>[18:18]</b>&nbsp; И някой си началник Го попита: Учителю благий, какво да сторя, за да наследя живот вечен?

<br><b>[18:19]</b>&nbsp; А Иисус му рече: защо Ме наричаш благ? Никой не е благ, освен един Бог;

<br><b>[18:20]</b>&nbsp; знаеш заповедите: не прелюбодействувай, не убивай, не кради, не лъжесвидетелствувай, почитай баща си и майка си.

<br><b>[18:21]</b>&nbsp; А той рече: всичко това съм опазил от младини.

<br><b>[18:22]</b>&nbsp; Като чу това, Иисус му каза: още едно ти не достига: всичко, що имаш, продай и раздай на сиромаси, и ще имаш съкровище на небето, па дойди и върви след Мене.

<br><b>[18:23]</b>&nbsp; А той, като чу това, натъжи се, защото беше твърде богат.

<br><b>[18:24]</b>&nbsp; Като видя, че той се натъжи, Иисус рече: колко мъчно ще влязат в царството Божие ония, които имат богатство!

<br><b>[18:25]</b>&nbsp; Защото по-лесно е камила да мине през иглени уши, нежели богат да влезе в царството Божие.

<br><b>[18:26]</b>&nbsp; Които чуха това, рекоха: а кой може да се спаси?

<br><b>[18:27]</b>&nbsp; Но Той рече: невъзможното за човеците е възможно за Бога.

<br><b>[18:28]</b>&nbsp; Петър пък каза: ето, ние оставихме всичко и Те последвахме.

<br><b>[18:29]</b>&nbsp; Той им рече: истина ви казвам: няма никой, който да е оставил къща, или родители, или братя, или сестри, или жена, или деца, заради царството Божие,

<br><b>[18:30]</b>&nbsp; и да не е получил много повече в сегашно време, па и в идещия век живот вечен.

<br><b>[18:31]</b>&nbsp; И като взе със Себе Си дванайсетте, рече им: ето, възлизаме за Иерусалим, и ще се извърши на Сина Човечески всичко, писано чрез пророците;

<br><b>[18:32]</b>&nbsp; понеже ще Го предадат на езичниците и ще се поругаят над Него, ще Го оскърбят и оплюят,

<br><b>[18:33]</b>&nbsp; ще Го бичуват и убият; и на третия ден ще възкръсне.

<br><b>[18:34]</b>&nbsp; Но те нищо от това не разумяха; тия думи за тях бяха потайни, и те не разбираха казаното.

<br><b>[18:35]</b>&nbsp; А когато Той се приближаваше до Иерихон, един слепец седеше край пътя и просеше;

<br><b>[18:36]</b>&nbsp; и като чу да минава край него народ, попита: какво е това?

<br><b>[18:37]</b>&nbsp; Обадиха му, че Иисус Назорей минава.

<br><b>[18:38]</b>&nbsp; Тогава той завика и каза: Иисусе, Сине Давидов, помилуй ме!

<br><b>[18:39]</b>&nbsp; Тия, които вървяха напред, смъмраха го, за да мълчи; но той още по-високо викаше: Сине Давидов, помилуй ме!

<br><b>[18:40]</b>&nbsp; Иисус се спря и заповяда да Му го доведат. И когато оня се приближи до Него, попита го:

<br><b>[18:41]</b>&nbsp; какво искаш да ти сторя? Той рече: Господи, да прогледам.

<br><b>[18:42]</b>&nbsp; Иисус му рече: прогледай! твоята вяра те спаси.

<br><b>[18:43]</b>&nbsp; И той веднага прогледа и тръгна след Него, славейки Бога. И целият народ, като видя това, въздаде Богу хвала.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
19
</font> </b></td> </tr> </table></center>
<br><b>[19:1]</b>&nbsp; След това Иисус влезе в Иерихон и минаваше през него.

<br><b>[19:2]</b>&nbsp; И ето, някой си, на име Закхей, който беше началник на митарите и богат човек,

<br><b>[19:3]</b>&nbsp; искаше да види Иисуса, кой е Той, ала не можеше от народа, защото беше малък на ръст;

<br><b>[19:4]</b>&nbsp; и като се затече напред, покачи се на една смоковница, за да Го види, защото щеше да мине оттам.

<br><b>[19:5]</b>&nbsp; Иисус, като дойде на това място, погледна нагоре, видя го и му каза: Закхее, слез по-скоро, защото днес трябва да бъда у дома ти.

<br><b>[19:6]</b>&nbsp; И той бързо слезе и Го прие с радост.

<br><b>[19:7]</b>&nbsp; И всички, като видяха това, зароптаха и казваха: отби се при грешен човек.

<br><b>[19:8]</b>&nbsp; А Закхей застана и рече Господу: ето, половината от имота си, Господи, давам на сиромаси и, ако от някого нещо съм взел несправедливо, ще отплатя четворно.

<br><b>[19:9]</b>&nbsp; Тогава Иисус рече за него: днес стана спасение на тоя дом, защото и този е син на Авраама,

<br><b>[19:10]</b>&nbsp; понеже Син Човеческий дойде да подири и да спаси погиналото.

<br><b>[19:11]</b>&nbsp; А когато те слушаха това, прибави една притча, - понеже Той беше близо до Иерусалим, и те мислеха, че тозчас ще се открие царството Божие, -

<br><b>[19:12]</b>&nbsp; и рече: някой си благороден човек заминаваше за далечна страна, да получи за себе си царство и да се върне;

<br><b>[19:13]</b>&nbsp; и като повика десет свои слуги, даде им десет мини * и им рече: търгувайте, докле се завърна.

<br><b>[19:14]</b>&nbsp; Но гражданите му го мразеха, и изпратиха след него пратеници, като казаха: не искаме той да царува над нас.

<br><b>[19:15]</b>&nbsp; И когато се той завърна, след като прие царството, каза да му повикат ония слуги, на които бе дал парите, за да узнае, кой какво е припечелил.

<br><b>[19:16]</b>&nbsp; Дойде първият и рече: господарю, твоята мина припечели десет мини.

<br><b>[19:17]</b>&nbsp; И му рече: хубаво, добри рабе; задето ти беше верен в твърде малко, бъди властник на десет града.

<br><b>[19:18]</b>&nbsp; Дойде вторият и рече: господарю, твоята мина принесе пет мини.

<br><b>[19:19]</b>&nbsp; Рече и на тогова: и ти бъде над пет града.

<br><b>[19:20]</b>&nbsp; Дойде и друг и рече: господарю, ето твоята мина, която пазех в кърпа,

<br><b>[19:21]</b>&nbsp; понеже се боях от тебе, защото ти си жесток човек: взимаш, което не си турил, и жънеш, което не си посеял.

<br><b>[19:22]</b>&nbsp; Господарят му рече: с твоите уста ще те съдя, лукави рабе: ти знаеше, че съм жесток човек, взимам, което не съм турил, и жъна, което не съм посеял;

<br><b>[19:23]</b>&nbsp; тогава, защо не даде парите ми в банката, та аз, като дойда, да ги получа с лихва?

<br><b>[19:24]</b>&nbsp; И рече на присъствуващите: вземете от него мината и я дайте на тогова, който има десет мини.

<br><b>[19:25]</b>&nbsp; (И му рекоха: господарю, той има десет мини!)

<br><b>[19:26]</b>&nbsp; Защото, казвам ви, всекиму, който има, ще се даде, а от оногова, който няма, ще се отнеме и това, що има;

<br><b>[19:27]</b>&nbsp; а ония мои врагове, които не искаха да царувам над тях, доведете тук и посечете пред мен.

<br><b>[19:28]</b>&nbsp; Като каза това, Той тръгна по-нататък, възлизайки за Иерусалим.

<br><b>[19:29]</b>&nbsp; И когато наближи до Витфагия и Витания, до планината, наречена Елеонска, изпрати двама Свои ученици

<br><b>[19:30]</b>&nbsp; и им рече: идете в отсрещното село; като влезете в него, ще намерите едно вързано осле, което никой човек никога не е възсядал; отвържете го и докарайте.

<br><b>[19:31]</b>&nbsp; И ако някой ви попита: защо го отвързвате? кажете му тъй: то е потребно Господу.

<br><b>[19:32]</b>&nbsp; Изпратените отидоха и намериха, както им бе рекъл.

<br><b>[19:33]</b>&nbsp; А когато отвързваха ослето, стопаните му им рекоха: защо отвързвате ослето?

<br><b>[19:34]</b>&nbsp; Те отговориха: то е потребно Господу.

<br><b>[19:35]</b>&nbsp; И го докараха при Иисуса; и като намятаха дрехите си на ослето, качиха Иисуса.

<br><b>[19:36]</b>&nbsp; И когато минаваше Той, постилаха дрехите си по пътя.

<br><b>[19:37]</b>&nbsp; А когато наближаваше вече да превали Елеонската планина, цялото множество ученици, възрадвани, почнаха велегласно да славят Бога за всички чудеса, каквито бяха видели,

<br><b>[19:38]</b>&nbsp; като казваха: благословен Царят, Който иде в име Господне! Мир на небето и слава във висините!

<br><b>[19:39]</b>&nbsp; И някои фарисеи измежду народа Му рекоха: Учителю, запрети на учениците Си.

<br><b>[19:40]</b>&nbsp; Но Той им отговори и рече: казвам ви, че, ако тия млъкнат, камъните ще завикат.

<br><b>[19:41]</b>&nbsp; И когато се приближи и видя града, заплака за него

<br><b>[19:42]</b>&nbsp; и рече: да беше и ти узнал поне в този твой ден, какво служи за твой мир! Но сега това е скрито от очите ти,

<br><b>[19:43]</b>&nbsp; понеже ще настанат за тебе дни, и враговете ти ще те обиколят с окопи и ще те окръжат, и ще те стеснят отвред,

<br><b>[19:44]</b>&nbsp; и ще съсипят тебе и децата ти в тебе, и няма да оставят в тебе камък на камък, понеже ти не узна времето, когато беше посетен.

<br><b>[19:45]</b>&nbsp; И като влезе в храма, почна да пъди ония, които продаваха и купуваха в него,

<br><b>[19:46]</b>&nbsp; и им казваше: писано е: "домът Ми е дом за молитва", а вие го направихте разбойнишки вертеп.

<br><b>[19:47]</b>&nbsp; И поучаваше всеки ден в храма. А първосвещениците и книжниците и народните стареи търсеха да Го убият,

<br><b>[19:48]</b>&nbsp; и не намираха, какво да Му сторят, защото целият народ Му беше привързан и Го слушаше.

<i><br><br>* Една мина - един фунт сребро.</i>

<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
20
</font> </b></td> </tr> </table></center>
<br><b>[20:1]</b>&nbsp; В един от ония дни, когато Той поучаваше народа в храма и благовестеше, застанаха първосвещениците и книжниците със стареите

<br><b>[20:2]</b>&nbsp; и Му рекоха: кажи ни, с каква власт вършиш това, или кой Ти е дал тая власт?

<br><b>[20:3]</b>&nbsp; Той им отговори и рече: ще ви попитам и Аз една дума, и ми кажете:

<br><b>[20:4]</b>&nbsp; кръщението Иоаново от небето ли беше, или от човеците?

<br><b>[20:5]</b>&nbsp; А те, размишлявайки помежду си, казваха: ако речем от небето, ще каже: а защо му не повярвахте?

<br><b>[20:6]</b>&nbsp; Ако ли речем, от човеците, целият народ ще ни избие с камъни, понеже е уверен, че Иоан бе пророк.

<br><b>[20:7]</b>&nbsp; И отговориха: не знаем, откъде беше.

<br><b>[20:8]</b>&nbsp; Иисус им рече: и Аз ви не казвам, с каква власт върша това.

<br><b>[20:9]</b>&nbsp; И почна да говори към народа тая притча: един човек насади лозе и го даде на лозари, и си отиде за дълго време;

<br><b>[20:10]</b>&nbsp; и на времето си изпрати при лозарите един слуга, за да му дадат от плодовете на лозето; но лозарите, като го набиха, отпратиха го празен.

<br><b>[20:11]</b>&nbsp; Изпрати и друг слуга; но те и него, като набиха и унизиха, отпратиха празен.

<br><b>[20:12]</b>&nbsp; Изпрати и трети; но те и него изпонараниха и изпъдиха.

<br><b>[20:13]</b>&nbsp; Тогава господарят на лозето рече: какво да сторя? Ще изпратя моя обичан син; може би, като го видят, ще се засрамят.

<br><b>[20:14]</b>&nbsp; Но лозарите, като го видяха, размишляваха помежду си, казвайки: този е наследникът; хайде да го убием, за да стане наследството му наше.

<br><b>[20:15]</b>&nbsp; И като го изведоха вън от лозето, убиха го. Какво, прочее, ще им направи господарят на лозето?

<br><b>[20:16]</b>&nbsp; Ще дойде и ще погуби тия лозари и ще даде лозето на други. А ония, като чуха това, рекоха: дано не бъде!

<br><b>[20:17]</b>&nbsp; Но Той, като ги погледна, рече: тогава що значи писаното: "камъкът, който отхвърлиха зидарите, той стана глава на ъгъла"?

<br><b>[20:18]</b>&nbsp; Всеки, който падне върху тоя камък, ще се разбие; а върху когото падне, ще го смаже.

<br><b>[20:19]</b>&nbsp; И в тоя час първосвещениците и книжниците поискаха да турят ръка на Него, понеже разбраха, че Той за тях каза тая притча, ала се побояха от народа.

<br><b>[20:20]</b>&nbsp; И като Го следяха, изпратиха съгледвачи, които преструвайки се за праведни, да Го уловят в някоя дума, та да Го предадат на началството и властта управителева.

<br><b>[20:21]</b>&nbsp; И Го запитаха, думайки: Учителю, знаем, че право говориш и учиш и не гледаш на лице, но истински поучаваш на път Божий;

<br><b>[20:22]</b>&nbsp; позволено ли е нам да даваме данък кесарю, или не?

<br><b>[20:23]</b>&nbsp; А Той, като разбра лукавството им, рече им: що Ме изкушавате?

<br><b>[20:24]</b>&nbsp; Покажете Ми един динарий: чий образ и надпис има? Те отговориха: на кесаря.

<br><b>[20:25]</b>&nbsp; Той им рече: отдайте, прочее, кесаревото кесарю, а Божието Богу.

<br><b>[20:26]</b>&nbsp; И не можаха да Го уловят с дума пред народа, почудиха се на отговора Му и млъкнаха.

<br><b>[20:27]</b>&nbsp; Тогава дойдоха някои от садукеите, които твърдят, че няма възкресение, и Го попитаха, казвайки:

<br><b>[20:28]</b>&nbsp; Учителю, Моисей ни е написал: ако някой женен умре бездетен, неговият брат да вземе жена му и да въздигне потомство на брата си;

<br><b>[20:29]</b>&nbsp; имаше, прочее, седем братя, и първият, след като взе жена, умря бездетен;

<br><b>[20:30]</b>&nbsp; тая жена взе вторият; и той умря бездетен;

<br><b>[20:31]</b>&nbsp; взе я третият, - тъй също и всички седмина, и умряха, без да оставят деца;

<br><b>[20:32]</b>&nbsp; след всички умря и жената;

<br><b>[20:33]</b>&nbsp; и тъй, при възкресението кому от тях ще бъде тя жена? понеже и седмината я имаха за жена.

<br><b>[20:34]</b>&nbsp; Иисус им отговори и рече: чедата на тоя свят се женят и се мъжат;

<br><b>[20:35]</b>&nbsp; но ония, които се сподобиха да получат оня свят и възкресението от мъртвите, нито се женят, нито се мъжат,

<br><b>[20:36]</b>&nbsp; и да умрат вече не могат, понеже са равни на Ангели и, бидейки синове на възкресението, са синове Божии.

<br><b>[20:37]</b>&nbsp; А че мъртвите ще възкръснат, и Моисей го каза при къпината, когато нарече Господа Бог Авраамов, и Бог Исааков, и Бог Иаковов.

<br><b>[20:38]</b>&nbsp; Но Той не е Бог на мъртви, а на живи, защото у Него всички са живи.

<br><b>[20:39]</b>&nbsp; На това някои от книжниците рекоха: Учителю, добре каза.

<br><b>[20:40]</b>&nbsp; И не смееха вече да Го питат за нищо. А Той им рече:

<br><b>[20:41]</b>&nbsp; как казват, че Христос е син Давидов?

<br><b>[20:42]</b>&nbsp; А сам Давид казва в книгата на псалмите: "рече Господ Господу моему: седи от дясната Ми страна,

<br><b>[20:43]</b>&nbsp; докле туря Твоите врагове подножие на нозете Ти".

<br><b>[20:44]</b>&nbsp; И тъй, Давид Го нарича Господ; как тогава Той му е син?

<br><b>[20:45]</b>&nbsp; И когато целият народ слушаше, Той каза на учениците Си:

<br><b>[20:46]</b>&nbsp; пазете се от книжниците, които обичат да ходят пременени и обичат поздрави по тържищата, предни седалища в синагогите и първи места по гощавките,

<br><b>[20:47]</b>&nbsp; които изпояждат домовете на вдовиците и лицемерно дълго се молят; те ще получат по-тежка присъда.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
21
</font> </b></td> </tr> </table></center>
<br><b>[21:1]</b>&nbsp; А като подигна очи, Той видя богатите, които пускаха своите приноси в съкровищницата;

<br><b>[21:2]</b>&nbsp; видя също и една бедна вдовица, която пускаше там две лепти,

<br><b>[21:3]</b>&nbsp; и рече: истина ви казвам, тая бедна вдовица пусна повече от всички;

<br><b>[21:4]</b>&nbsp; защото всички тия от излишъка си пуснаха приноси за Бога, а тя от немотията си пусна цялата си прехрана, що имаше.

<br><b>[21:5]</b>&nbsp; И когато някои говореха за храма, че е украсен с хубави камъни и приноси, Той рече:

<br><b>[21:6]</b>&nbsp; ще дойдат дни, когато от това, що виждате тук, няма да остане камък на камък, който да не бъде сринат.

<br><b>[21:7]</b>&nbsp; И Го попитаха, думайки: Учителю, а кога ще бъде това, и какъв ще е белегът, когато ще стане това?

<br><b>[21:8]</b>&nbsp; А Той рече: пазете се, да се не прелъстите; защото мнозина ще дойдат в Мое име, говорейки, че съм Аз, и че времето приближи. Не ходете, прочее, подире им.

<br><b>[21:9]</b>&nbsp; А кога чуете за войни и бъркотии, да се не уплашите, понеже трябва това да стане първом; ала не веднага ще бъде краят.

<br><b>[21:10]</b>&nbsp; Тогава им рече: ще въстане народ против народ, и царство против царство;

<br><b>[21:11]</b>&nbsp; на места ще има големи трусове и глад, и мор, ще има и страхотии, и големи поличби от небето.

<br><b>[21:12]</b>&nbsp; А преди всичко това ще турят ръце на вас и ще ви изгонят, като ви предават в синагоги и в тъмници и ви водят пред царе и управници, заради Моето име;

<br><b>[21:13]</b>&nbsp; а това ще бъде вам за свидетелство.

<br><b>[21:14]</b>&nbsp; И тъй, турете си на сърце да не обмисляте отрано, що да отговаряте,

<br><b>[21:15]</b>&nbsp; понеже Аз ще ви дам уста и премъдрост, на която не ще могат противоречи, нито противостоя всички ваши противници.

<br><b>[21:16]</b>&nbsp; Ще бъдете предадени тъй също и от родители и от братя, и от роднини и приятели, и някои от вас ще умъртвят;

<br><b>[21:17]</b>&nbsp; и ще бъдете мразени от всички, заради Моето име;

<br><b>[21:18]</b>&nbsp; но и косъм от главата ви няма да загине;

<br><b>[21:19]</b>&nbsp; с търпението си спасявайте душите си.

<br><b>[21:20]</b>&nbsp; А кога видите Иерусалим обсаден от войски, тогава знайте, че е наближило запустяването му;

<br><b>[21:21]</b>&nbsp; тогава ония, които се намират в Иудея, да бягат в планините; и които са в града, да излязат из него; а които са в околностите, да не влизат в него,

<br><b>[21:22]</b>&nbsp; защото тия дни са на отмъщение, за да се изпълни всичко писано.

<br><b>[21:23]</b>&nbsp; А горко на непразните и на кърмачките през ония дни; защото голяма неволя ще бъде на земята, и гняв върху тоя народ;

<br><b>[21:24]</b>&nbsp; и ще паднат под острието на меча, и ще бъдат откарани в плен по всички народи; а Иерусалим ще бъде тъпкан от езичници, докле се свършат времената на езичниците.

<br><b>[21:25]</b>&nbsp; И ще бъдат поличби по слънцето и месечината и по звездите, а по земята тъга у народите от недоумение и от морския шум и вълнение;

<br><b>[21:26]</b>&nbsp; тогава човеците ще примират от страх и от очакване онова, което има да връхлети върху вселената, понеже и силите небесни ще се разклатят,

<br><b>[21:27]</b>&nbsp; и тогава ще видят Сина Човечески да иде на облаци, със сила и слава голяма.

<br><b>[21:28]</b>&nbsp; А когато почне това да се сбъдва, изправете се тогава и подигнете главите си, защото се приближава избавлението ви.

<br><b>[21:29]</b>&nbsp; И каза им притча: погледнете смоковницата и всички дървета:

<br><b>[21:30]</b>&nbsp; кога вече покарат, и вие виждате това, сами знаете, че е вече близо лято.

<br><b>[21:31]</b>&nbsp; Тъй, и кога видите това да се сбъдва, знайте, че е близо царството Божие.

<br><b>[21:32]</b>&nbsp; Истина ви казвам, няма да премине тоя род, докле всичко това не се сбъдне.

<br><b>[21:33]</b>&nbsp; Небе и земя ще премине, ала думите Ми няма да преминат.

<br><b>[21:34]</b>&nbsp; Прочее, внимавайте над себе си, да не би сърцата ви да бъдат отегчавани с преядане, пиянство и житейски грижи, и да ви застигне оня ден внезапно;

<br><b>[21:35]</b>&nbsp; защото той ще настъпи като примка върху всички живеещи по цялото земно лице;

<br><b>[21:36]</b>&nbsp; и тъй, бъдете будни във всяко време и се молете, за да можете избягна всичко онова, което има да стане, и да се изправите пред Сина Човечески.

<br><b>[21:37]</b>&nbsp; Денем Той поучаваше в храма, а нощите, като излизаше, прекарваше на планината, наречена Елеонска.

<br><b>[21:38]</b>&nbsp; И целият народ подраняваше при Него в храма да Го слуша.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
22
</font> </b></td> </tr> </table></center>
<br><b>[22:1]</b>&nbsp; Наближаваше празник Безквасници, наречен Пасха;

<br><b>[22:2]</b>&nbsp; а първосвещениците и книжниците диреха, като как да Го погубят, защото се бояха от народа.

<br><b>[22:3]</b>&nbsp; И влезе сатаната в Иуда, наричан Искариот, един от числото на дванайсетте.

<br><b>[22:4]</b>&nbsp; И той отиде и се наговори с първосвещениците и воеводите, как да им Го предаде.

<br><b>[22:5]</b>&nbsp; Те се зарадваха и се споразумяха да му дадат пари;

<br><b>[22:6]</b>&nbsp; и той обеща, и търсеше сгодно време да им Го предаде не пред народа.

<br><b>[22:7]</b>&nbsp; И настана денят Безквасници, когато трябваше да се заколи пасхалното агне,

<br><b>[22:8]</b>&nbsp; и прати Иисус Петра и Иоана, като им рече: идете, пригответе ни пасха, за да ядем.

<br><b>[22:9]</b>&nbsp; А те Му рекоха: де искаш да приготвим?

<br><b>[22:10]</b>&nbsp; Той им отговори: ето, като влезете в града, ще ви срещне човек, който носи стомна с вода; идете след него в къщата, дето влезе,

<br><b>[22:11]</b>&nbsp; и кажете на стопанина на къщата: Учителят ти казва: де е стаята, в която да ям пасхата с учениците Си?

<br><b>[22:12]</b>&nbsp; И той ще ви покаже горница голяма, постлана; там пригответе.

<br><b>[22:13]</b>&nbsp; Като отидоха, намериха, както им бе казал, и приготвиха пасхата.

<br><b>[22:14]</b>&nbsp; И когато настана часът, Той седна на трапезата, и дванайсетте апостоли с Него,

<br><b>[22:15]</b>&nbsp; и им рече: от сърце пожелах да ям с вас тая пасха, преди да пострадам,

<br><b>[22:16]</b>&nbsp; понеже, казвам ви, няма вече да я ям, докле тя се не извърши в царството Божие.

<br><b>[22:17]</b>&nbsp; И като взе чашата и благодари, рече: вземете я и разделете помежду си,

<br><b>[22:18]</b>&nbsp; защото, казвам ви, няма да пия от лозовия плод, докле не дойде царството Божие.

<br><b>[22:19]</b>&nbsp; И като взе хляб и благодари, преломи и им даде, казвайки: това е Моето тяло, което за вас се дава; това правете за Мой спомен.

<br><b>[22:20]</b>&nbsp; Също взе и чашата след вечеря, като рече: тая чаша е новият завет с Моята кръв, която за вас се пролива.

<br><b>[22:21]</b>&nbsp; Но ето, ръката на тогова, който Ме предава, е с Мене на трапезата;

<br><b>[22:22]</b>&nbsp; прочее, Син Човеческий отива, според както е определено; но горко на оня човек, чрез когото се предава.

<br><b>[22:23]</b>&nbsp; И те почнаха да се питат помежду си, кой ли ще е от тях оня, който ще направи това.

<br><b>[22:24]</b>&nbsp; А имаше и препирня помежду им, кой от тях да се смята за по-голям.

<br><b>[22:25]</b>&nbsp; А Той им рече: царете на езичниците господаруват над тях, а ония, които ги владеят, благодетели се наричат;

<br><b>[22:26]</b>&nbsp; а вие недейте тъй: но по-големият между вас да бъде като по-малкия, и който началствува, да бъде като оня, който слугува.

<br><b>[22:27]</b>&nbsp; Защото кой е по-голям: който седи на трапезата ли, или който слугува? Не е ли оня, който седи? Пък Аз съм среди вас като прислужник.

<br><b>[22:28]</b>&nbsp; Но вие сте, които устояхте с Мене в Моите напасти,

<br><b>[22:29]</b>&nbsp; и Аз ви завещавам, както Ми завеща Моят Отец, царство,

<br><b>[22:30]</b>&nbsp; за да ядете и пиете на трапезата Ми в Моето царство, и да седнете на престоли да съдите дванайсетте колена Израилеви.

<br><b>[22:31]</b>&nbsp; И рече Господ: Симоне, Симоне! Ето, сатаната поиска да ви сее като пшеница;

<br><b>[22:32]</b>&nbsp; но Аз се молих за тебе, да не оскъднее вярата ти; и ти някога, кога се обърнеш, утвърди братята си.

<br><b>[22:33]</b>&nbsp; Той Му отговори: Господи, готов съм да отида с Тебе и в тъмница и на смърт!

<br><b>[22:34]</b>&nbsp; Но Той рече: казвам ти, Петре, не ще пропее днес петел, преди ти три пъти да се отречеш, че Ме познаваш.

<br><b>[22:35]</b>&nbsp; И рече им: когато ви пратих без кесия, и без торба, и без обуща, останахте ли лишени от нещо? Те отговориха: от нищо.

<br><b>[22:36]</b>&nbsp; Тогава им рече: но сега, който има кесия, нека я вземе, тъй също и торба; а който няма, нека продаде дрехата си и да купи нож;

<br><b>[22:37]</b>&nbsp; защото, казвам ви, върху Мене трябва да се изпълни и това писано: "и към беззаконници бе причислен". Понеже това, що се отнася до Мене, се привършва.

<br><b>[22:38]</b>&nbsp; Те рекоха: Господи, ето тук има два ножа. Той им отвърна: достатъчни са.

<br><b>[22:39]</b>&nbsp; И като излезе, тръгна, както обикновено, за Елеонската планина; след Него тръгнаха и учениците му.

<br><b>[22:40]</b>&nbsp; А като дойде на мястото, рече им: молете се да не паднете в изкушение.

<br><b>[22:41]</b>&nbsp; И Той се отдели от тях до един хвърлей камък, па преклони колене и се молеше,

<br><b>[22:42]</b>&nbsp; като казваше: Отче, да щеше да отклониш от Мене тая чаша! Но нека бъде не Моята воля, а Твоята.

<br><b>[22:43]</b>&nbsp; И яви Му се Ангел от небето и Го подкрепяше.

<br><b>[22:44]</b>&nbsp; И понеже се намираше във вътрешна борба, молеше се по-усърдно, а потта Му беше като кървави капки, падащи на земята.

<br><b>[22:45]</b>&nbsp; Като стана от молитва, дойде при учениците и ги намери заспали от тъга;

<br><b>[22:46]</b>&nbsp; и рече им: защо спите? станете и се молете, за да не паднете в изкушение.

<br><b>[22:47]</b>&nbsp; Докле още говореше Той, ето тълпа, а пред нея вървеше един от дванайсетте, наричан Иуда, който се приближи до Иисуса, за да Го целуне. Понеже такъв знак им бе дал: Когото целуна, Той е.

<br><b>[22:48]</b>&nbsp; А Иисус му рече: Иудо, с целуване ли предаваш Сина Човечески?

<br><b>[22:49]</b>&nbsp; Тия, които бяха с Него, като видяха, какво ще стане, рекоха Му: Господи, да ударим ли с нож?

<br><b>[22:50]</b>&nbsp; И един от тях удари слугата на първосвещеника и му отряза дясното ухо.

<br><b>[22:51]</b>&nbsp; Отговори Иисус и рече: оставете, спрете се! И като се допря до ухото му, изцери го.

<br><b>[22:52]</b>&nbsp; А на първосвещениците и началниците на храма и на стареите, които бяха надошли против Него, Иисус рече: като на разбойник сте излезли с ножове и колове, за да Ме хванете!

<br><b>[22:53]</b>&nbsp; Всеки ден бивах с вас в храма, и не дигнахте ръка срещу Мене, но сега е ваше времето и властта на мрака.

<br><b>[22:54]</b>&nbsp; Като Го хванаха, поведоха и заведоха Го в дома на първосвещеника. А Петър следваше отдалеч.

<br><b>[22:55]</b>&nbsp; Когато накладоха огън сред двора и седнаха наедно, седеше и Петър между тях.

<br><b>[22:56]</b>&nbsp; Една слугиня, като го видя седнал срещу светлината, взря се в него и рече: и тоя беше с Него.

<br><b>[22:57]</b>&nbsp; Но той се отрече от Него, като каза: жено, не Го познавам.

<br><b>[22:58]</b>&nbsp; След малко друг един, като го видя, рече: и ти си от тях. Но Петър отвърна: човече, не съм.

<br><b>[22:59]</b>&nbsp; А като се мина около час време, друг някой взе да твърди, като казваше: наистина, и тоя с Него беше, защото е галилеец.

<br><b>[22:60]</b>&nbsp; Но Петър рече: човече, не зная, какво говориш. И веднага, докле още говореше той, петелът пропя.

<br><b>[22:61]</b>&nbsp; Тогава Господ, като се обърна, погледна Петра, и Петър си спомни думите на Господа, както му бе казал: преди още петел да пропее, ти три пъти ще се отречеш от Мене.

<br><b>[22:62]</b>&nbsp; И като излезе вън, горко плака.

<br><b>[22:63]</b>&nbsp; Човеците, които държаха Иисуса, ругаеха Го и Го биеха;

<br><b>[22:64]</b>&nbsp; и като Го забулиха, удряха Го по лицето и Го питаха: проречи, кой Те удари?

<br><b>[22:65]</b>&nbsp; И много други хули казваха против Него.

<br><b>[22:66]</b>&nbsp; А щом се съмна, събраха се стареите народни, първосвещениците и книжниците, и Го въведоха в синедриона си;

<br><b>[22:67]</b>&nbsp; и казваха: ако си Ти Христос, кажи ни! Той им отговори: ако ви кажа, няма да повярвате;

<br><b>[22:68]</b>&nbsp; ако ви пък и попитам, няма да Ми отговорите, нито да Ме пуснете;

<br><b>[22:69]</b>&nbsp; отсега Син Човеческий ще седне отдясно на Божията сила.

<br><b>[22:70]</b>&nbsp; И всички рекоха: и тъй, Ти ли си Син Божий? Той им отговори: вие казвате, че съм Аз.

<br><b>[22:71]</b>&nbsp; А те рекоха: какво свидетелство ни трябва още? ние сами чухме от устата Му.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
23
</font> </b></td> </tr> </table></center>
<br><b>[23:1]</b>&nbsp; И дигна се цялото множество, и Го поведоха към Пилата,

<br><b>[23:2]</b>&nbsp; и почнаха да Го обвиняват, говорейки: намерихме Тогова, че развратява народа ни и забранява да се дава кесарю данък, като казва за Себе Си, че бил Христос Цар.

<br><b>[23:3]</b>&nbsp; А Пилат Го попита и каза: Ти ли си Царят на иудеите? А Той отговори и му рече: ти казваш.

<br><b>[23:4]</b>&nbsp; Пилат рече на първосвещениците и на народа: аз не намирам никаква вина у Тогова Човека.

<br><b>[23:5]</b>&nbsp; Но те настояваха да казват, че Той бунтува народа, като поучава по цяла Иудея, начевайки от Галилея дотук.

<br><b>[23:6]</b>&nbsp; Пилат, като чу за Галилея, попита: нима Човекът е галилеец?

<br><b>[23:7]</b>&nbsp; И като узна, че Той е подвластен на Ирода, изпрати Го при Ирода, който през тия дни беше тъй също в Иерусалим.

<br><b>[23:8]</b>&nbsp; А Ирод, като видя Иисуса, много се зарадва, понеже отдавна желаеше да Го види, тъй като беше слушал много за Него, и се надяваше да види някое чудо да стане от Него,

<br><b>[23:9]</b>&nbsp; и Му задаваше много въпроси, но Той нищо му не отговаряше.

<br><b>[23:10]</b>&nbsp; А първосвещениците и книжниците стояха и силно Го обвиняваха.

<br><b>[23:11]</b>&nbsp; Но Ирод с войниците си, като Го унизи и подигра, облече Го в светла дреха и Го изпрати назад при Пилата.

<br><b>[23:12]</b>&nbsp; И него ден Пилат и Ирод станаха приятели помежду си, понеже по-рано враждуваха един против други.

<br><b>[23:13]</b>&nbsp; А Пилат, като повика първосвещениците, началниците и народа,

<br><b>[23:14]</b>&nbsp; каза им: доведохте ми Тоя Човек като развратител на народа; а ето, аз изследвах пред вас, и не намерих у Тогози Човека никаква вина от онова, в каквото Го обвинявате;

<br><b>[23:15]</b>&nbsp; но нито Ирод намери, понеже Го пратих и при него; и ето, нищо достойно за смърт Той не е извършил;

<br><b>[23:16]</b>&nbsp; и тъй, след като Го накажа, ще Го пусна.

<br><b>[23:17]</b>&nbsp; А той трябваше за празника да им пуска един затворник.

<br><b>[23:18]</b>&nbsp; Но целият народ закрещя: премахни Тогова! а пусни ни Вара'ва.

<br><b>[23:19]</b>&nbsp; А Вара'ва беше хвърлен в тъмница за извършен в града бунт и убийство.

<br><b>[23:20]</b>&nbsp; Пилат отново издигна глас, като желаеше да пусне Иисуса.

<br><b>[23:21]</b>&nbsp; Но те крещяха: разпни Го, разпни!

<br><b>[23:22]</b>&nbsp; Той и трети път им рече: та какво зло е сторил Тоя? Аз не намерих в Него нищо да заслужава смърт; затова след като Го накажа, ще Го пусна.

<br><b>[23:23]</b>&nbsp; Но те настояваха с голям вик да изискват да бъде разпнат; и викът техен и тоя на първосвещениците надделя.

<br><b>[23:24]</b>&nbsp; И Пилат реши да бъде, според както искат те,

<br><b>[23:25]</b>&nbsp; и пусна им хвърления в тъмницата за бунт и убийство, когото искаха, а Иисуса предаде на волята им.

<br><b>[23:26]</b>&nbsp; И когато Го поведоха, уловиха някого си Симона Киринеец, който идеше от нива, и сложиха върху му кръста, за да го носи след Иисуса.

<br><b>[23:27]</b>&nbsp; И след Него вървеше голямо множество народ и жени, които плачеха и ридаеха за Него.

<br><b>[23:28]</b>&nbsp; А Иисус, като се обърна към тях, рече: дъщери иерусалимски, не плачете за Мене, а плачете за себе си и за чедата си;

<br><b>[23:29]</b>&nbsp; понеже, ето, наближават дни, когато ще се каже: блазе на неплодни, и на утроби неродили, и на гърди некърмили!

<br><b>[23:30]</b>&nbsp; Тогава ще почнат да казват на планините: паднете върху ни! и на хълмовете: затрупайте ни!

<br><b>[23:31]</b>&nbsp; Защото, ако това правят със зеленото дърво, какво ще бъде със сухото?

<br><b>[23:32]</b>&nbsp; Водеха и двама злодейци, за да бъдат погубени с Него.

<br><b>[23:33]</b>&nbsp; И когато отидоха на мястото, наречено Лобно, там разпнаха Него и злодейците, единия отдясно, а другия отляво.

<br><b>[23:34]</b>&nbsp; А Иисус говореше: Отче! прости им, понеже не знаят, що правят. И като деляха дрехите Му, хвърлиха жребие.

<br><b>[23:35]</b>&nbsp; А народът стоеше и гледаше. Подгавряха се заедно с народа и началниците, казвайки: други спаси, нека спаси и Себе Си, ако Този е Христос, избраникът Божий.

<br><b>[23:36]</b>&nbsp; Също и войниците се подиграваха с Него, като се приближаваха и Му поднасяха оцет,

<br><b>[23:37]</b>&nbsp; и казваха: ако си Ти Иудейският Цар, спаси се Сам.

<br><b>[23:38]</b>&nbsp; И над Него имаше надпис, написан на гръцки, латински и еврейски: Този е Царят Иудейски.

<br><b>[23:39]</b>&nbsp; Един от увисналите на кръста злодейци Го хулеше и казваше: ако си Ти Христос, спаси Себе Си и нас.

<br><b>[23:40]</b>&nbsp; А другият, като заговори, мъмреше тогова и казваше: та и от Бога ли се не боиш ти, когато и сам си осъден на същото?

<br><b>[23:41]</b>&nbsp; А ние сме осъдени справедливо, защото получаваме заслуженото според делата си; но Тоя нищо лошо не е сторил.

<br><b>[23:42]</b>&nbsp; И казваше на Иисуса: спомни си за мене, Господи, кога дойдеш в царството Си!

<br><b>[23:43]</b>&nbsp; И отговори му Иисус: истина ти казвам: днес ще бъдеш с Мене в рая.

<br><b>[23:44]</b>&nbsp; Беше вече около шестия час, и настана мрак по цялата земя до деветия час;

<br><b>[23:45]</b>&nbsp; и потъмня слънцето, и храмовата завеса се раздра през средата.

<br><b>[23:46]</b>&nbsp; Иисус, като извика с висок глас, рече: Отче! в Твоите ръце предавам духа Си. И това като каза, издъхна.

<br><b>[23:47]</b>&nbsp; А стотникът, като видя станалото, прослави Бога и рече: наистина, Тоя Човек е бил праведник.

<br><b>[23:48]</b>&nbsp; И целият народ, който се бе събрал на това зрелище, като видя станалото, връщаше се, удряйки се в гърди.

<br><b>[23:49]</b>&nbsp; А стояха надалеч и гледаха това всичките Му познайници и жените, които вървяха подире Му от Галилея.

<br><b>[23:50]</b>&nbsp; И ето, някой си, на име Иосиф, съветник, човек добър и справедлив,

<br><b>[23:51]</b>&nbsp; - той не бе се съгласил с решението и деянията им, - из Ариматея, иудейски град, който очакваше тъй също царството Божие,

<br><b>[23:52]</b>&nbsp; дойде при Пилата и измоли тялото Иисусово;

<br><b>[23:53]</b>&nbsp; и като Го сне, обви в плащаница и Го положи в гроб, изсечен в скала, дето никой не бе още полаган.

<br><b>[23:54]</b>&nbsp; Тоя ден беше петък, и настъпваше вече събота.

<br><b>[23:55]</b>&nbsp; Вървяха подире и жените, които бяха дошли с Иисуса от Галилея, и видяха гроба и как бе положено тялото Му;

<br><b>[23:56]</b>&nbsp; и като се върнаха, приготвиха благовония и миро, а в събота си починаха според заповедта.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
24
</font> </b></td> </tr> </table></center>
<br><b>[24:1]</b>&nbsp; А в първия ден на седмицата, много рано, носейки приготвените благовония, те дойдоха при гроба, а заедно с тях и някои други,

<br><b>[24:2]</b>&nbsp; ала намериха камъка отвален от гроба.

<br><b>[24:3]</b>&nbsp; И като влязоха, не намериха тялото на Господа Иисуса.

<br><b>[24:4]</b>&nbsp; И докле недоумяваха за това, ето, изправиха се пред тях двама мъже в бляскави дрехи.

<br><b>[24:5]</b>&nbsp; И както бяха уплашени и навели лице към земята, - мъжете им рекоха: защо търсите Живия между мъртвите?

<br><b>[24:6]</b>&nbsp; Няма Го тука, но възкръсна; припомнете си, какво ви бе казал, когато беше още в Галилея,

<br><b>[24:7]</b>&nbsp; говорейки, че Син Човеческий трябва да бъде предаден в ръце на човеци грешници и да бъде разпнат и на третия ден да възкръсне.

<br><b>[24:8]</b>&nbsp; И спомниха си думите Му.

<br><b>[24:9]</b>&nbsp; И като се върнаха от гроба, обадиха всичко това на единайсетте и на всички други.

<br><b>[24:10]</b>&nbsp; Те бяха Магдалина Мария, и Иоана, и Мария, майка на Иакова, и другите с тях, които обадиха на апостолите за това.

<br><b>[24:11]</b>&nbsp; И техните думи им се показаха празни, и не им повярваха.

<br><b>[24:12]</b>&nbsp; Но Петър стана, затече се към гроба и, като се наведе, видя вътре само повивките и се върна, чудейки се сам в себе си за станалото.

<br><b>[24:13]</b>&nbsp; В същия ден двама от тях отиваха в едно село, на име Емаус, което беше на шейсет стадии далеч от Иерусалим,

<br><b>[24:14]</b>&nbsp; и разговаряха се помежду си за всичко онова, що се бе случило.

<br><b>[24:15]</b>&nbsp; И както се разговаряха и разсъждаваха помежду си, Сам Иисус се приближи и вървеше с тях;

<br><b>[24:16]</b>&nbsp; но очите им се премрежиха, за да Го не познаят.

<br><b>[24:17]</b>&nbsp; А Той им рече: какви са тия думи, които, вървешком, разменяте помежду си, и защо сте тъжни?

<br><b>[24:18]</b>&nbsp; Единият от тях, на име Клеопа, Му отговори и рече: Ти ли си само странник в Иерусалим и не си узнал това, което е в него станало през тия дни?

<br><b>[24:19]</b>&nbsp; И попита ги: кое? Те Му отговориха: което стана с Иисуса Назарееца, Който беше пророк, силен на дело и слово пред Бога и целия народ;

<br><b>[24:20]</b>&nbsp; как нашите първосвещеници и началници Го предадоха да бъде осъден на смърт и Го разпнаха;

<br><b>[24:21]</b>&nbsp; а ние се надявахме, че Той е Оня, Който щеше да избави Израиля; но при всичко това днес е вече трети ден, откак стана това;

<br><b>[24:22]</b>&nbsp; па и някои жени от нашите ни слисаха: те ходили рано на гроба,

<br><b>[24:23]</b>&nbsp; и не намерили тялото Му; и като дойдоха, разправяха, че им се явили и Ангели, които казвали, че Той е жив;

<br><b>[24:24]</b>&nbsp; и някои от нашите отидоха на гроба, и намерили тъй, както и жените казаха; ала Него не видели.

<br><b>[24:25]</b>&nbsp; Тогава Той им рече: о, несмислени и мудни по сърце да вярвате на всичко, що са казали пророците!

<br><b>[24:26]</b>&nbsp; Нали тъй трябваше да пострада Христос и да влезе в славата Си?

<br><b>[24:27]</b>&nbsp; И като начена от Моисея и от всички пророци, обясняваше им казаното за Него в цялото Писание.

<br><b>[24:28]</b>&nbsp; И те се приближиха до селото, в което отиваха; а Той показваше вид, че иска да върви по-нататък;

<br><b>[24:29]</b>&nbsp; но те Го задържаха, като казваха: остани с нас, понеже е привечер, и денят се превали. И Той влезе, за да остане с тях.

<br><b>[24:30]</b>&nbsp; И когато Той седеше с тях на трапезата, взе хляба, благослови, преломи и им подаваше;

<br><b>[24:31]</b>&nbsp; тогава им се отвориха очите, и те Го познаха; ала Той стана невидим за тях.

<br><b>[24:32]</b>&nbsp; И те си казаха един другиму: не гореше ли в нас сърцето ни, когато Той ни говореше по пътя и когато ни обясняваше Писанието?

<br><b>[24:33]</b>&nbsp; И в същия час станаха, върнаха се в Иерусалим и намериха събрани единайсетте и ония, които бяха с тях,

<br><b>[24:34]</b>&nbsp; да казват, че Господ наистина възкръснал и се явил на Симона.

<br><b>[24:35]</b>&nbsp; И те разказваха за случилото се по пътя, и как Го познаха, когато преломяваше хляба.

<br><b>[24:36]</b>&nbsp; Когато те приказваха за това, Сам Иисус застана сред тях и им каза: мир вам!

<br><b>[24:37]</b>&nbsp; Те, смутени и изплашени, помислиха, че виждат дух;

<br><b>[24:38]</b>&nbsp; но Той им рече: защо се смущавате, и защо такива мисли влизат в сърцата ви?

<br><b>[24:39]</b>&nbsp; Вижте ръцете Ми и нозете Ми: Аз съм Същият; попипайте Ме и вижте; понеже духът няма плът и кости, както виждате Мене, че имам.

<br><b>[24:40]</b>&nbsp; И като рече това, показа им ръцете и нозете.

<br><b>[24:41]</b>&nbsp; А понеже те от радост още не вярваха и се чудеха, Той им рече: имате ли тук нещо за ядене?

<br><b>[24:42]</b>&nbsp; Те му дадоха късче печена риба и вощен мед.

<br><b>[24:43]</b>&nbsp; И като взе, яде пред тях.

<br><b>[24:44]</b>&nbsp; И рече им: ето това е, за което ви бях говорил, когато бях още с вас, че трябва да се изпълни всичко, писано за Мене в Закона Моисеев и у пророците и в псалмите.

<br><b>[24:45]</b>&nbsp; Тогава им отвори ума, за да разбират Писанията,

<br><b>[24:46]</b>&nbsp; и им рече: тъй е писано, и тъй трябваше Христос да пострада и да възкръсне от мъртвите на третия ден,

<br><b>[24:47]</b>&nbsp; и да бъде проповядвано в Негово име покаяние и прощение на греховете у всички народи, начевайки от Иерусалим;

<br><b>[24:48]</b>&nbsp; а вие сте свидетели за това;

<br><b>[24:49]</b>&nbsp; и Аз ще изпратя обещанието на Отца Ми върху вас; а вие стойте в град Иерусалим, докле се облечете в сила отгоре.

<br><b>[24:50]</b>&nbsp; И ги изведе вън до Витания и, като дигна ръцете Си, благослови ги.

<br><b>[24:51]</b>&nbsp; И, както ги благославяше, отдели се от тях и се възнасяше на небето.

<br><b>[24:52]</b>&nbsp; Те Му се поклониха и се върнаха в Иерусалим с голяма радост.

<br><b>[24:53]</b>&nbsp; И бяха винаги в храма, като славеха и благославяха Бога. Амин.

</font><br><br></td></tr></table></div></body>
<!-- Mirrored from dveri.bg/bible/newtest.bg/3.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
</html>