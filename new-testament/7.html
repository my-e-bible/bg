<HTML>
<!-- Mirrored from dveri.bg/bible/newtest.bg/7.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
<!-- Added by HTTrack --><meta http-equiv="content-type" content="text/html;charset=utf-8" /><!-- /Added by HTTrack -->
<HEAD><TITLE>Първо съборно послание на св. ап. Петра</TITLE>
<META http-equiv=Content-Type content="text/html; charset=utf-8">
<META content="k.s." name=GENERATOR></HEAD>
<body bgcolor="#FFFFFF">
<p align="center">&nbsp; 
<div align="center">
  <table width="633" border="0">
    <tr> 
      <td> <font face="Verdana, Arial, Helvetica, sans-serif" size="4"><b><center>ПЪРВО СЪБОРНО ПОСЛАНИЕ НА СВЕТИ АПОСТОЛ ПЕТРА
</center></b><br>
<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
1
</font> </b></td> </tr> </table></center>
<br><b>[1:1]</b>&nbsp; Петър, апостол на Иисуса Христа, до пришълците, пръснати по Понт, Галатия, Кападокия, Асия и Витиния, избрани

<br><b>[1:2]</b>&nbsp; по предведение на Бога Отца, чрез осветяване от Духа, за послушност и за поръсване с кръвта Иисус Христова: благодат вам и мир да изобилва!

<br><b>[1:3]</b>&nbsp; Благословен да бъде Бог и Отец на Господа нашего Иисуса Христа, Който по голямата Си милост, чрез възкресението на Иисуса Христа от мъртвите, ни възроди за жива надежда,

<br><b>[1:4]</b>&nbsp; за наследство нетленно, чисто, що не увяхва, съхранено на небесата за вас,

<br><b>[1:5]</b>&nbsp; които с Божия сила чрез вяра сте пазени за спасение, готово да се открие в последно време.

<br><b>[1:6]</b>&nbsp; Затова радвайте се, макар сега и да поскърбите малко (ако е потребно) в различни изкушения,

<br><b>[1:7]</b>&nbsp; та изпитаната ваша вяра да излезе по-драгоценна от нетрайното, макар и чрез огън изпитвано злато, за похвала и чест и слава, кога се яви Иисус Христос,

<br><b>[1:8]</b>&nbsp; Когото обичате, без да сте Го видели, и в Когото вярвайки сега, без да Го виждате, радвате се с неизказана и преславна радост,

<br><b>[1:9]</b>&nbsp; като постигате края на вашата вяра - спасението на душите;

<br><b>[1:10]</b>&nbsp; за това спасение направиха издирвания и изследвания пророците, които предсказаха за дадената вам благодат,

<br><b>[1:11]</b>&nbsp; като изследваха, кое и какво време е посочвал Христовият Дух, що беше в тях, когато Той е предвестявал Христовите страдания и идещата след тях слава;

<br><b>[1:12]</b>&nbsp; тям бе открито, че не на тях самите, а нам служеше онова, което сега ви е проповядвано от ония, които ви са благовестили чрез Духа Светаго, пратен от небесата, и в което желаят да надникнат Ангелите.

<br><b>[1:13]</b>&nbsp; Заради това, възлюбени, като препашете чреслата на ума си, бидейки бодри, напълно се надявайте на принасяната вам благодат при явяването Иисус Христово.

<br><b>[1:14]</b>&nbsp; Като послушни чеда, не постъпвайте според предишните ваши похоти, кога бяхте в неведение,

<br><b>[1:15]</b>&nbsp; но по примера на призовалия вас Светия и вие сами бъдете свети във всички постъпки.

<br><b>[1:16]</b>&nbsp; Защото писано е: "бъдете свети, понеже Аз съм свет".

<br><b>[1:17]</b>&nbsp; И ако вие наричате Отец Тогова, Който нелицеприятно съди всекиго по делата, то със страх прекарвайте времето на вашето странствуване,

<br><b>[1:18]</b>&nbsp; като знаете, че не с тленни неща - сребро или злато, сте изкупени от суетния живот, предаден вам от бащите,

<br><b>[1:19]</b>&nbsp; но с драгоценната кръв на непорочния и чист като агнец Христос,

<br><b>[1:20]</b>&nbsp; Който е бил предназначен още преди свят да се създаде, но се яви в последно време за вас,

<br><b>[1:21]</b>&nbsp; повярвалите чрез Него в Бога, Който Го възкреси от мъртвите и Му даде слава, та вярата ви и надеждата ви да бъдат в Бога.

<br><b>[1:22]</b>&nbsp; След като сте очистили душите си с послушност на истината чрез Духа, за нелицемерно братолюбие, обичайте се постоянно един други от чисто сърце,

<br><b>[1:23]</b>&nbsp; като възродени не от тленно семе, а от нетленно, чрез словото на живия Бог, Който пребъдва довеки.

<br><b>[1:24]</b>&nbsp; Защото "всяка плът е като трева, и всяка човешка слава - като цвят у трева: изсъхна тревата, и цветът й олетя;

<br><b>[1:25]</b>&nbsp; но словото Господне пребъдва довеки"; а това е словото, което е вам благовестено.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
2
</font> </b></td> </tr> </table></center>
<br><b>[2:1]</b>&nbsp; И тъй, като оставите всяка злоба и всяко коварство, всяко лицемерие, завист и клевета,

<br><b>[2:2]</b>&nbsp; като новородени младенци, ламтете за неподправеното словесно мляко, та с него да пораснете за спасение,

<br><b>[2:3]</b>&nbsp; защото вкусихте, че Господ е благ.

<br><b>[2:4]</b>&nbsp; Като пристъпвате към Него, живия камък, от човеците отхвърлен, но от Бога избран, драгоценен,

<br><b>[2:5]</b>&nbsp; и вие сами, като живи камъни, съграждайте от себе си духовен дом, свето свещенство, за да принесете духовни жертви, благоприятни Богу чрез Иисуса Христа.

<br><b>[2:6]</b>&nbsp; Ето защо в Писанието е казано: "ето, полагам в Сион краеъгълен Камък, избран, драгоценен; и който вярва в Него, няма да се посрами".

<br><b>[2:7]</b>&nbsp; И така, за вас, вярващите, Той е драгоценност, а за невярващите - "Камък, Който отхвърлиха зидарите, но Който стана глава на ъгъла", и "Камък на препъване и Камък на съблазън",

<br><b>[2:8]</b>&nbsp; о Който се те препъват, като се не покоряват на словото; за това са и отредени.

<br><b>[2:9]</b>&nbsp; Но вие сте род избран, царствено свещенство, народ свет, люде придобити, за да възвестите съвършенствата на Оногова, Който ви е призовал от тъмнина в чудната Своя светлина;

<br><b>[2:10]</b>&nbsp; вие именно, които някога бяхте не народ, а сега сте народ Божий; които бяхте непомилувани, а сега помилувани.

<br><b>[2:11]</b>&nbsp; Възлюбени! Моля ви, като пришълци и странници, да отбягвате от плътските похоти, що воюват против душата,

<br><b>[2:12]</b>&nbsp; имайки помежду си добри обноски сред езичниците, та те, кога ви корят като злосторници, щом видят добрите ви дела, да прославят Бога в деня на посещението.

<br><b>[2:13]</b>&nbsp; И тъй, подчинявайте се на всяко човешко началство, заради Господа: било на цар, като на върховна власт,

<br><b>[2:14]</b>&nbsp; било на управници, като на пращани от него за наказание на злосторници и за похвала на добротворци.

<br><b>[2:15]</b>&nbsp; Защото такава е волята Божия - с добротворство да обуздаваме невежеството на безумните човеци,

<br><b>[2:16]</b>&nbsp; като свободни, не като употребяващи свободата за було на злобата, а като раби Божии.

<br><b>[2:17]</b>&nbsp; Всекиго почитайте, братството обичайте, от Бога се бойте, царя почитайте.

<br><b>[2:18]</b>&nbsp; Слуги, покорявайте се с голям страх на господарите си - не само на добрите и кротките, а и на опърничавите.

<br><b>[2:19]</b>&nbsp; Защото това е угодно Богу, ако някой, от съзнание за Бога пренася скърби, като страда несправедливо.

<br><b>[2:20]</b>&nbsp; Та и каква похвала, като търпите, кога ви бият за престъпления? Но, ако търпите, кога правите добро и страдате, това е угодно Богу.

<br><b>[2:21]</b>&nbsp; Защото вие за това сте призвани, понеже и Христос пострада за нас, като остави нам пример, за да вървим по стъпките Му:

<br><b>[2:22]</b>&nbsp; Той не стори грях, нито се намери лъст в устата Му;

<br><b>[2:23]</b>&nbsp; кога Го хулеха, Той не отвръщаше с хули; кога страдаше, не заплашваше, а предоставяше това на Праведния Съдия;

<br><b>[2:24]</b>&nbsp; Той Сам с тялото Си възнесе нашите грехове на дървото, та, като умрем за греховете, да живеем за правдата: "чрез Неговата рана се изцерихте".

<br><b>[2:25]</b>&nbsp; Защото бяхте като овци блуждаещи (без пастир), но сега се завърнахте при Пастира и Пазителя на вашите души.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
3
</font> </b></td> </tr> </table></center>
<br><b>[3:1]</b>&nbsp; Тъй също и вие, жените, бъдете покорни на мъжете си, та, ако някои от тях не се покоряват на словото, чрез поведението на своите жени да бъдат спечелени без увещаване,

<br><b>[3:2]</b>&nbsp; като видят вашия чист богобоязлив живот.

<br><b>[3:3]</b>&nbsp; Вашето украшение да бъде не външно, сиреч, плетено на коси, кичене със злато или обличане в премени,

<br><b>[3:4]</b>&nbsp; а вътрешно - скритият човек на сърцето в нетленната красота на кроткия и тих дух, което е драгоценно пред Бога.

<br><b>[3:5]</b>&nbsp; Защото тъй някога и светите жени, които се надяваха на Бога, украсяваха себе си, като се покоряваха на мъжете си;

<br><b>[3:6]</b>&nbsp; както Сарра се покоряваше на Авраама, като го наричаше господар. Вие сте нейни чеда, ако правите добро, без да се боите от нищо.

<br><b>[3:7]</b>&nbsp; Също и вие, мъжете, живейте благоразумно с жените си, и отдавайте чест на женския пол като на по-слаб съсъд и като на сънаследници на благодатния живот, за да нямате спънка в молитвите си.

<br><b>[3:8]</b>&nbsp; Най-сетне, бъдете всички едномислени, състрадателни, братолюбиви, милосърдни, дружелюбни, смиреномъдри;

<br><b>[3:9]</b>&nbsp; не връщайте зло за зло, или хула за хула, а, наопаки, благославяйте, като знаете, че към това сте призвани, за да наследите благословение.

<br><b>[3:10]</b>&nbsp; "Защото, който обича живота и иска да види добри дни, нека държи езика си от зло и устата си от говорене коварни думи,

<br><b>[3:11]</b>&nbsp; нека се отклонява от зло и да прави добро, нека търси мир и да се стреми към него,

<br><b>[3:12]</b>&nbsp; защото очите на Господа са обърнати към праведните, и ушите Му - към молитвите им, а лицето Господне е против ония, които правят зло, за да ги изтреби от земята."

<br><b>[3:13]</b>&nbsp; И кой ще ви стори зло, ако залягате за добро?

<br><b>[3:14]</b>&nbsp; Но и да бихте страдали за правда, блажени сте; а от страх пред тях се не бойте, нито се смущавайте;

<br><b>[3:15]</b>&nbsp; Господа Бога светете в сърцата си; бъдете всякога готови с кротост и боязън да отговаряте всекиму, който иска от вас сметка за вашата надежда,

<br><b>[3:16]</b>&nbsp; имайки добра съвест, та с това, дето ви корят като злосторници, да бъдат посрамени ония, които хулят добрия ви в Христа живот.

<br><b>[3:17]</b>&nbsp; Защото, ако е угодно на волята Божия, по-добре е да страдате, като вършите добро, отколкото като вършите зло;

<br><b>[3:18]</b>&nbsp; понеже и Христос, за да ни заведе при Бога, веднъж пострада за греховете ни, Праведник за неправедните, бидейки умъртвен по плът, но оживял по дух,

<br><b>[3:19]</b>&nbsp; с който Той, като слезе, проповядва и на духовете, които бяха в тъмница,

<br><b>[3:20]</b>&nbsp; и които някога се не покориха, когато Божието дълготърпение ги очакваше, в дните на Ноя, при строението на ковчега, в който малцина, сиреч осем души, се избавиха от водата;

<br><b>[3:21]</b>&nbsp; образът на тая вода - кръщението (което не е отмахване плътската нечистота, а обещаване Богу добра съвест) спасява сега и нас чрез възкресението на Иисуса Христа,

<br><b>[3:22]</b>&nbsp; Който, като се възнесе на небето, е отдясно Богу, и Комуто се покориха Ангели и Власти и Сили.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
4
</font> </b></td> </tr> </table></center>
<br><b>[4:1]</b>&nbsp; И тъй, понеже Христос пострада за нас по плът, и вие се въоръжете със същата мисъл; защото, който е пострадал по плът, престанал е да греши,

<br><b>[4:2]</b>&nbsp; та през останалото в плът време да живее не вече по човешки похоти, а по воля Божия.

<br><b>[4:3]</b>&nbsp; Защото стига, дето през миналото време на живота вършихте волята на езичниците, като се бяхте предали на разпътство, похоти (мъжеложство, скотоложство, лоши помисли), пиянство, срамни гощавки и препивки, и на нечестиво идолослужение;

<br><b>[4:4]</b>&nbsp; затова те се и чудят, че вие не припкате заедно с тях в същото прекомерно разпътство, и ви корят;

<br><b>[4:5]</b>&nbsp; те ще дадат отговор на Оногова, Който е готов да съди живи и мъртви.

<br><b>[4:6]</b>&nbsp; Затова именно и на мъртвите беше благовестено, за да бъдат съдени по плът като човеци, а да живеят по Бога духом.

<br><b>[4:7]</b>&nbsp; Но близо е краят на всичко. И тъй, бъдете благоразумни и бодърствувайте в молитви.

<br><b>[4:8]</b>&nbsp; А най-вече имайте усърдна любов един към други, защото "любовта покрива много грехове".

<br><b>[4:9]</b>&nbsp; Бъдете страннолюбиви един към други без ропот.

<br><b>[4:10]</b>&nbsp; Служете един другиму, всеки с оная дарба, каквато е приел, като добри разпоредници на многоразличната Божия благодат.

<br><b>[4:11]</b>&nbsp; Говори ли някой, нека говори като Божии думи; прислужва ли някой, нека прислужва по силата, която Бог дава, за да се прославя във всичко Бог чрез Иисуса Христа, Чиято слава и владичество е вовеки веков. Амин.

<br><b>[4:12]</b>&nbsp; Възлюбени! не се чудете на огненото изкушение, що се праща вам за изпитание, като на случка, странна за вас;

<br><b>[4:13]</b>&nbsp; но, доколкото участвувате в страданията на Христа, радвайте се, та, и кога се яви Неговата слава, да се възрадвате и развеселите.

<br><b>[4:14]</b>&nbsp; Ако ви корят за име Христово, блажени сте, защото Духът на славата и Духът Божий почива върху вас. От тяхна страна Той бива хулен, а от ваша - прославян.

<br><b>[4:15]</b>&nbsp; Никой, прочее, от вас да не страда като убиец или крадец, или злосторник, или като посегател на чуждо;

<br><b>[4:16]</b>&nbsp; но, ако страда като християнин, да се не срамува, а да прославя Бога за такава участ.

<br><b>[4:17]</b>&nbsp; Защото време е да почне съдът от Божия дом; ако пък почне първом от нас, какъв ли ще е краят на ония, които се не покоряват на Божието евангелие?

<br><b>[4:18]</b>&nbsp; И ако праведникът едвам се спасява, нечестивецът и грешникът де ще се яви?

<br><b>[4:19]</b>&nbsp; И тъй, ония, които страдат по волята на Бога, нека предадат Нему, като на верен Създател, душите си, правейки добро.


<br><br><center><table width="135" border="10" height="79"><tr><td align="center" valign="middle"><b><font face="Times New Roman, Times, serif" size="6">
5
</font> </b></td> </tr> </table></center>
<br><b>[5:1]</b>&nbsp; Ония, които са между вас презвитери, моля аз, съпрезвитер техен и свидетел на Христовите страдания и съучастник в славата, която има да се открие:

<br><b>[5:2]</b>&nbsp; пасете Божието стадо, което имате, като го надзиравате не принудено, а доброволно (и богоугодно), не заради гнусна корист, но от усърдие,

<br><b>[5:3]</b>&nbsp; и не като господарувате над причта *, а като давате пример на стадото;

<br><b>[5:4]</b>&nbsp; и кога се яви Пастиреначалникът, ще получите неувяхващия венец на славата.

<br><b>[5:5]</b>&nbsp; Също и вие, по-младите, покорявайте се на презвитерите; а всички, като се покорявате един другиму, облечете се в смиреномъдрие, защото "Бог се противи на горделиви, а на смирени дава благодат".

<br><b>[5:6]</b>&nbsp; И тъй, смирете се под крепката ръка Божия, за да ви въздигне, кога дойде време.

<br><b>[5:7]</b>&nbsp; Всичките си грижи Нему възложете, защото Той се грижи за вас.

<br><b>[5:8]</b>&nbsp; Бъдете трезвени, бъдете бодри, защото вашият противник, дяволът, като рикащ лъв обикаля и търси кого да глътне;

<br><b>[5:9]</b>&nbsp; противостойте му с твърда вяра, като знаете, че такива също страдания сполетяват и братята ви в света.

<br><b>[5:10]</b>&nbsp; А Бог на всяка благодат, който е призвал вас за вечната Си слава в Иисуса Христа, Сам, след кратковременното ви страдание, да ви усъвършенствува, утвърди, укрепи и направи непоколебими.

<br><b>[5:11]</b>&nbsp; Нему слава и владичество вовеки веков. Амин.

<br><b>[5:12]</b>&nbsp; Написах ви накратко по Силуана, верния брат, както мисля, като ви утешавам и уверявам, че това е истинска Божия благодат, в която вие стоите.

<br><b>[5:13]</b>&nbsp; Поздравява ви избраната заедно с вас църква във Вавилон, и син ми Марко.

<br><b>[5:14]</b>&nbsp; Поздравете се един други с целование любовно. Мир на всички ви, които сте в Христа Иисуса. Амин.

<i><br><br>* Християнската община.</i>
</font><br><br></td></tr></table></div></body>
<!-- Mirrored from dveri.bg/bible/newtest.bg/7.htm by HTTrack Website Copier/3.x [XR&CO'2014], Mon, 16 Jan 2023 18:50:52 GMT -->
</html>